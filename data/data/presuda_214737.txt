<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.9840278in 0.9840278in 0.9840278in 0.9840278in;}
.p1{text-align:justify;hyphenate:auto;font-family:Arial;font-size:12pt;}
.p2{text-align:center;hyphenate:auto;font-family:Arial;font-size:12pt;}
.p3{text-align:end;hyphenate:auto;font-family:Arial;font-size:12pt;}
.p4{text-align:start;hyphenate:auto;font-family:Arial;font-size:12pt;}
.p5{margin-bottom:0.1388889in;text-align:start;hyphenate:auto;font-family:Times New Roman;font-size:11pt;}
.td1{width:3.2256944in;padding-start:0.075in;padding-end:0.075in;}
.td2{width:3.2243056in;padding-start:0.075in;padding-end:0.075in;}
.r1{keep-together:always;}
.t1{table-layout:fixed;border-collapse:collapse;border-spacing:0;}
</style>
<meta content="branislav.lekovic" name="author">
</head>
<body class="b1 b2">
<p class="p1"></p>
<p class="p2">
<!--Image link to '0.png' can be here-->
</p>
<p class="p1"></p>
<p class="p2">
<span>U IME CRNE GORE</span>
</p>
<p class="p1"></p>
<p class="p3">
<span>K.br. 178/14-09</span>
</p>
<p class="p1"></p>
<p class="p1">
<span>OSNOVNI SUD U HERCEG NOVOM, sudija Andrija Marojević, uz učešće namještenika suda Biljane Šekularac kao zapisničara, u krivičnom predmetu protiv optuženih NJ.F. i Ž.M., zbog krivičnog djela iz čl. 151 st. 2 u vezi čl. 23 st. 2 KZ CG, postupajući po optužnici Osnovnog državnog tužilaštva u Herceg Novom Kt.br. 187/09 od 21.11.2009. godine, nakon javnog glavnog pretresa, koji je održan dana 21.12.2015. godine u prisustvu državnog tužioca Nade Pavlović, branioca optuženog NJ.F. advokatice A.R. iz P. i optuženih, donio je i u prisustvu stranaka javno objavio dana 25.12.2015. godine </span>
</p>
<p class="p1"></p>
<p class="p2">
<span>P R E S U D U</span>
</p>
<p class="p1"></p>
<p class="p1">
<span>Optuženi: </span>
</p>
<p class="p1"></p>
<p class="p1">
<span>NJ.F., JMBG ..., od oca S. i majke S. rođene Ć., rođen .... godine u F. – BIH, nastanjen u HN – Ul. ..., državljanin CG, po zanimanju ugostitelj, oženjen, otac dvoje đece, lošeg imovnog stanja, ranije neosuđivan,</span>
</p>
<p class="p1"></p>
<p class="p1">
<span>Ž.M., JMBG ..., od oca R. i majke D. rođene V., rođen .... godine u K., nastanjen u HN – ..., državljanin CG, po zanimanju konobar, oženjen – otac dvoje đece, lošeg imovnog stanja, ranije osuđivan presudom Osnovnog suda u Herceg Novom K.br. 140/04 od 10.06.2005. godine zbog krivičnog djela iz čl. 172 st. 3 u vezi st. 1 KZ RCG – izrečena mu uslovna osuda – trideset dana zatvora uslovno na jednu godinu, </span>
</p>
<p class="p1"></p>
<p class="p1"></p>
<p class="p1">
<span>Na osnovu člana 373 stav 1 tačka 2 Zakonika o krivičnom postupku </span>
</p>
<p class="p1"></p>
<p class="p2">
<span>OSLOBAĐAJU SE OD OPTUŽBE</span>
</p>
<p class="p1"></p>
<p class="p1">
<span>Da su: </span>
</p>
<p class="p1"></p>
<p class="p1">
<span>Dana 07.07.2005. godine oko 02:00 časova u Herceg Novom na Šetalištu V Danica u blizini restorana "S." kao saizvršioci teško tjelesno povrijedili i tako doveli u opasnost život oštećenog I.P., na način što su oštećenog koji je ležao na tlu, jer je prethodno rvajući se s optuženim NJ.F. pao, više puta udarili nogama u predjelu glave, usljed čega je oštećeni zadobio nagnječenje mozga, prelom čeone sitaste kosti, prelom nosnih kostiju s pomakom i prelom oba vilična sinusa, oštećenje brojnih krvnih sudova, slomljenih kostiju, te krvnih sudova okolnog mekog tkiva lica, zbog čega je došlo do prodora krvnog sadržaja u lobanjsku jamu i u sinusne čeone i obje gornje vilične kosti lica i šupljine sitaste kosti, te do protoka vazduha u lobanjsku jamu i na tkivo mozga dovodeći do nagnječenja tkiva velikog mozga i trajnog oštećenja moždanog tkiva koji predstavlja važan dio tijela oštećenog, usljed kojih povreda je kod oštećenog trajno oštećen važan organ, odnosno trajno oštećeno tkivo velikog mozga, dok je usljed pomjeranja slomljenih nosnih kostiju došlo do poremećaja disajne funkcije i pojave dvostrukog viđenja na lijevo oko oštećenog, koje povrede predstavljaju tešku tjelesnu povredu, pri čemu su optuženi bili svjesni svog djela i htjeli njegovo izvršenje, </span>
</p>
<p class="p1"></p>
<p class="p1">
<span>- čime bi kao saizvršioci učinili krivično djelo teška tjelesna povreda iz člana 151 stav 2 u vezi člana 23 stav 2 Krivičnog zakonika Crne Gore.</span>
</p>
<p class="p1"></p>
<p class="p1"></p>
<p class="p1">
<span>Troškovi krivičnog postupka padaju na teret budžetskih sredstava suda.</span>
</p>
<p class="p1"></p>
<p class="p1">
<span>Upućuje se oštećeni I.P. da imovinskopravni zahtjev može ostvariti u redovnom parničnom postupku. </span>
</p>
<p class="p1"></p>
<p class="p1"></p>
<p class="p2">
<span>O b r a z l o ž e nj e</span>
</p>
<p class="p4"></p>
<p class="p1">
<span>Optužnicom Osnovnog državnog tužilaštva u Herceg Novom Kt.br. 187/09 od 21.11.2009. godine stavljeno je na teret optuženim NJ.F.u NJ.F.i i Ž.M.u izvršenje krivičnog djela teška tjelesna povreda iz čl. 151 st. 2 u vezi čl. 23 st. 2 KZ CG. Zastupnik optužbe je na glavnom pretresu precizirao njen činjenični opis, pa je u završnoj riječi predložio da sud optužene oglasi krivim i osudi ih po zakonu. </span>
</p>
<p class="p1"></p>
<p class="p1"></p>
<p class="p1">
<span>Optuženi NJ.F. u svojoj odbrani u istrazi i na glavnom pretresu, u bitnom navodi da je kritične noći radio u restoranu "S." kao šef restorana, a da su s njim te noći radili šanker Ž.M. i konobarica M.M. i još jedan konobar koji se zove Ivan, ali čije prezime ne zna. Te noći su radili do 02:00 sata, do kada im je trebalo da srede lokal i završe provjeru pazara. U jednom momentu kod njih je došao I.P., koji je suvlasnik lokala "Peoples", a koji lokal se nalazi preko puta lokala u kojem je on radio, s još jednim njemu nepoznatim momkom i obojica su bili nervozni, jer su nastupili agresivno sa vikom i galamom pitajući "ko je razbio štop svijetlo". On je tom momku odgovorio da ne zna ništa u vezi s tim, a prije toga I.P. mu je rekao da se radilo o autu momka koji je došao s njim. Nakon toga I.P. je zahtijevao da pođu na parking, a što je on odbijao, pokušavajući da izbjegne bilo kakav sukob s njim, ali poslije insistiranja I.P., pristao je i zajedno s konobarom I. i Ž.M. pošao s tim momkom koji je došao s Igorom I.P.em, za kojeg je kasnije u policiji saznao da se zove M.P.. Na putu do parkinga I.P. se Ž.M.u obratio riječima "biću te sve dok ne priznaš ko je slomio štop svijetlo", nakon čega je I.P. u jednom trenutku uhvatio rukom za glavu i svojom glavom udario Ž.M. u predjelu nosa, zbog čega se Ž.M. srozao niz jedan zid, a on – NJ.F. Fuluirija vidio je da je Žarko jako krvario iz nosa. Nakon toga je M.P. pokušao nogom da udari Ž.M. dok je ovaj bio na zemlji, ali ga je on – NJ.F.a spriječio hvatajući ga rukama. Tvrdio je da se povređivanje Ž.M. dogodilo u krugu oko lokala "S.". Istakao je da nakon što je I.P. udario Ž.M., isti je odmah pobjegao s lica mjesta i odmah za njim je otišao i M.P., a da je on Ž.M.u pomogao da ustane i odveo ga do lokala, odnosno do šanka da se opere. Odmah je obavijestio policiju šta se dogodilo, a prije povređivanja I.P. i nakon toga je otišao na terasu lokala da sačeka policiju. S tarase lokala je čuo glas I.P., glas je dolazio iz lokala preko puta, vikao je "Dugi, daj mi pištolj", te da je čuo drugi glas koji je odgovorio da mu ne dâ i da se smiri, da bi nakon toga I.P. rekao "daj mi pištolj da ubijem NJ.F.a i njegovu majku". Zbog izgovorenih riječi ośetio je strah i bio je posebno uznemiren, pa je povikao I.P.u "izađi pa pucaj u mene". Istakao je da mu je Ž.M. u međuvremenu prišao i pitao ga "šta se dešava", a ubrzo zatim mu je povikao "pazi!" gledajući iza njega, pa se malo okrenuo unazad i vidio I.P. koji je držao u podignutoj desnoj ruci mesingani čekić i koji je zamahivao da ga udari u potiljak, ali da ga je Ž.M. povukao, kako bi ga zaštitio, da bi se u tom trenutku našao u polusagnutom položaju, a nakon toga je ośetio jak udarac čekićem u predjelu desne strane leđa, a zatim ubrzo i u predjelu donjeg dijela leđa, odnosno u predjelu kičme. Od prvog udarca se rukama i nogama našao na zemlji u poluležećem položaju, kada ga je I.P. pokušao udariti u glavu s prednje strane, jer mu je prethodno prišao s te strane. U tom trenutku je podigao obje ruke i jednu nogu kako bi se zaštitio od udaraca, ali ga je I.P. udario u predjelu desne podlaktice i dlana. I.P.u su prišli konobar I.F. i još neko koji se tu našao, uhvatili I.P. za ruke u pokušaju da mu otmu čekić, odnosno konobar I.F. je I.P.u prišao s leđa i uhvatio ga rukama, a s prednje strane ga je uhvatio ovaj drugi i obojica su ga držala za ruke u kojoj je držao čekić. U postupku istrage tvrdio je da je, nakon što su krenuli da odvlače I.P. od njega, uspio da ustane oslanjajući se na Ž.M., pa dok su držali I.P., prišao mu je i udario ga u predio rebara, a na glavnom pretresu je tvrdio da je I.P. udario nogom dok je ustajao s poda u predjelu rebara s desne prednje strane, sve dok su I.P. držali i odvlačili od njega. Dok su odvlačili I.P. od njega i on se povukao unazad 4-5 koraka. Tvrdio je da se I.P. otimao dok su ga drugi odvlačili i da su ga odvlačili prema stepeništu lokala koji je držao I.P., kada su svi u jednom trenutku zajedno pali na stepenište, pored kojih je bio frižider za sladolede i čije ivice stepeništa su oštre. Pojasnio je da je vidio kako se u tom trenutku I.P., dok su ga odvlačili, sapleo i prvi pao na bedonsku podlogu koja je visočija za 20 cm od podloge šetališta, da bi odmah zatim i ova druga dvojica pali na I.P.. U pogledu činjenice povređivanja oštećenog I.P. u istrazi je tvrdio da s mjesta đe se nalazio nije mogao viđeti na koji način je I.P. pao, a na glavnom pretresu je tvrdio da je I.P. pao na način što je udario glavom u betonsku ivicu koja je oivičavala zemljanu površinu. U trenutku kada se povlačio i dok je I.P. ležao na zemlji, vidio je da je došao Č.Č. koji je rekao da pušte I.P.a ili će ih sve pobiti, nakon čega su ova dva momka puštila I.P.a, a on – NJ.F. zna da Č.Č. nije imao ništa od oružja kod sebe, a nakon toga je odmah došla i policija. Kada je I.P. ustao na njemu nije vidio nikakve povrede, ali dok su śeđeli u policiskim kolima, I.P. nije progovarao, pa kada su izašli iz policiskog auta, jedan policajac je odvezao I.P. u Dom zdravlja, a njega su drugim kolima povezli u Dom zdravlja. Čitav događaj od samog verbalnog vrijeđanja od strane I.P., mjesto povređivanja Ž.M. i njegovog povređivanja, odigralo u krugu lokala "S.", a ukupan događaj do dolaska policije trajao nekih dvadesetak minuta, dok je fizički obračun trajao oko pet minuta. Osim što je jednom udario I.P. u predjelu desnih rebara, niti prije, a niti nakon toga udarca, nije udarao I.P., a nije vidio ni da je Ž.M. nogom udario Igora I.P.. Taj jedan put je udario I.P. jer se plašio za svoj život, taj udarac je bio instiktivan, a zbog svega toga ima izvjesnih psihičkih problema, koji su se pogoršali nakon kritičnog događaja. </span>
</p>
<p class="p1"></p>
<p class="p1">
<span>Na glavnom pretresu 15.05.2015. godine optuženi NJ.F. ostao je pri ranije iznijetim odbranama, dodajući da kritičnom prilikom na parkingu lokala "S.", u kojem je on radio kao menadžer, oštećeni I.P. nije parkirao svoje vozilo, nego je to bilo vozilo drugog lica. Te večeri je na nogama imao ljetnje cipele "mokasine". Ponovio je da se ne ośeća krivim jer je siguran da nije učinio krivično djelo koje mi se stavlja na teret. Kritičnom prilikom u lokalu "S." s njim je bilo petoro lica – tri konobara i dva šankera od kojih je jedan Ž.M., M.M., I.F., izvjesna T.Š. iz Trebinja i neka M. iz Igala čijeg se prezimena ne može śetiti. </span>
</p>
<p class="p1"></p>
<p class="p1">
<span>Na glavnom pretresu 23.11.2015. godine optuženi NJ.F. je dodao da nije tačno da je on neposredno prije kritičnog događaja slomio far na vozilu M.P., koje se nalazilo na parkingu restorana S., a inače far na tom vozilu nije slomljen, to odgovorno tvrdi. Tačno je da je oštećenom I.P.u psovao majku, ali je bio iziritiran time što je I.P. prijetio da će ubiti njega i njegovu majku, a prije toga je nanio povredu Ž.M.u, a I.P. je psovao i njega i Ž.M.a. Do sukoba, ako se to može nazvati sukobom, između njega i I.P.a došlo je kada je I.P. nasrnuo na njega na šetalištu između restoranâ "Peoples" i "S.". I.P. ga je napao čekićem i udario ga je u predjelu leđa, a inače je imao namjeru da ga udari u glavu, a od tog I.P.evog udarca on je pao na površinu šetališta. Uopšte on nije udarao oštećenog I.P.a bilo kako, niti je za to imao prilike jer ga je I.P. udarcem oborio na tlo, a nakon toga ponovo ga je dva puta udario u predjelu dlana lijeve i podlaktice desne ruke jer je on rukama štitio glavu. U tom momentu oštećenog I.P.a su neki momci, među kojima su bili Č.Č. i I.F., a bilo ih je još dvojica, povukli I.P.a od njega i spriječili ga da ga ne udara, a on je ustajući tom prilikom zamahnuo nogom put I.P.a i misli da ga je udario – zakačio u predjelu slabine na mjestu rebara s lijeve strane. Dok su I.P.a ti momci odvlačili, sapleli su se na stepenište i pali i misli da je tu I.P. zadobio povrede koje su predmet optužbe a koje on ni u kom slučaju ne spori, ali odgovorno tvrdi da mu ih on lično nije nanio, a tvrdi da to nije učinio ni optuženi Ž.M.. U momentu kad su ti momci ustali, nijesu bili ni svi ustali stigla je policija koju je on prethodno pozvao, već tada I.P.u nije bilo moguće prići, a i sve da je htio da se s njim fizički obračunava, to mu policija ne bi dozvolila. U tom momentu na oštećenom I.P.u nije bilo vidljivih tragova krvi.</span>
</p>
<p class="p1"></p>
<p class="p1">
<span>U završnoj riječi branilac optuženog NJ.F.e advokatica A.R. je predložila sudu da njenog branjenika oslobodi od optužbe, a optuženi NJ.F.a se pridružio takvim navodima svoga branioca. </span>
</p>
<p class="p1"></p>
<p class="p1"></p>
<p class="p1">
<span>Optuženi Ž.M. u svojoj odbrani u istrazi i na glavnom pretresu u bitnom navodi da je u vrijeme kritičnog događaja radio u restoranu "S." đe je šef restorana bio NJ.F. i te večeri su neđe oko 01:30 časova ujutro završili posao i spremali se da krenu kući, kada je NJ.F. primijetio da su se dvojica momaka parkirala na parkingu koji je u to vrijeme držao vlasnik restorana "S.", pa pošto su ova dvojica momaka prošli pored njih, NJ.F. je krenuo prema njihovom vozilu na parkingu, a on za NJ.F.em, nakon čega je NJ.F. iznerviran tim što su momci ostavili vozilo na parkingu, a nijesu platili, udario nogom u štop svijetlo, tako da se isto polomilo. Pokušao je da smiri NJ.F.a NJ.F.u pa je krenuo s njim prema restoranu. Nakon toga je došao vlasnik vozila i počeo da se raspravlja oko toga ko je oštetio vozilo, a ubrzo za njim i I.P. koji mu je prijetio govoreći da će ga biti ako ne kaže ko je polomio auto. I.P. je odmah krenuo da ga udari, ali je on taj udarac izbjegao, a zatim ga je I.P. glavom udario u predio lica, tačnije usta i nosa, tako što ga je jednom rukom obuhvatio oko vrata (iza glave) i odjednom ga je udario glavom u predjelu nosa i usta, od kojeg udarca je zadobio prelom nosne kosti, pa je od tog udarca pao i na kraće vrijeme izgubio svijest, a nakon toga pošao do WC-a u restoran da se umije. U tom trenutku pored njega je bila M.M.. Zbog tog udarca bio je razdražen i agresivan i htio je da se obračuna s Igorom I.P.em i bio je sav krvav. Poznato mu je da je NJ.F., nakon njegovog povređivanja, pozvao policiju. U trenutku dok je bio u restoranu vidio je da NJ.F. koji se nalazio na šetalištu doziva I.P., a nakon čega je I.P. dotrčao s čekićem u ruci i krenuo da udari NJ.F.a NJ.F.u u predjelu potiljka, pa je on skočio na NJ.F.a NJ.F.u kako bi ga zaštitio i tom prilikom ga oborio na šetalište, a zatim je I.P. udario NJ.F.a NJ.F.u u predjelu leđa dok je NJ.F.a ležao na šetalištu. Vidio je da je I.P. još tri puta čekićem udario u ruke NJ.F.a NJ.F.u koji se štitio rukama. Ponovo je pokušao da odbrani NJ.F.a NJ.F.u tako što je krenuo da udari nogom I.P., ali da u tome nije uspio, jer ga je neko od njih odgurnuo, pa je pao na šetalište na mjesto đe su bile kese od smeća. S toga mjesta je vidio da je NJ.F. udario I.P.a u grudi, dok je ovaj ležao. Vidio je kada se NJ.F. podigao u jednom trenutku, a zatim se počeo rvati s Igorom I.P.em, kada je I.P. u jednom trenutku, na stepenište prema lokalu "Peoples", pao, ali se ne može śetiti da li je za njim pao i NJ.F., ali da misli da nije. On – Ž.M. niti jednom nije udario I.P. iako je to pokušao. Kritičnom prilikom nije vidio kako je povrijeđen I.P., a nije siguran da li je neko pokušao da razdvoji NJ.F.a NJ.F.u i I.P.. </span>
</p>
<p class="p1"></p>
<p class="p1">
<span>Na glavnom pretresu 15.05.2015. godine optuženi Ž.M. ponovio je ranije iznijete odbrane dodajući da je kritičnom prilikom radio kao konobar u lokalu "S.". Osim njega tu je bilo, misli, pet ili šest osoba od kojih je jedan bio NJ.F. koji je bio menadžer tog lokala, M.M. koja je bila šanker, izvjesni Ivan koji je bio konobar, čijega se prezimena ne śeća, bila je neka Tanja iz Trebinja koja je prodavala sladolede i ne śeća se ko je još bio. Tada je izašao na parking lokala, a zajedno s njim izašao je i NJ.F., a taj parking se nalazi iza restorana "S.". Sa šetališta Pet Danica došao je I.P. u pratnji jednog momka koji mu je poznat po imenu M., kome je nadimak "Pop", a koji je inače bio "DJ" u lokalu "Peoples". Tada se I.P. obraća njemu lično žestokim povišenim tonom govoreći mu da je špijun i da mu mora kazati ko mu je slomio štop svijetlo na autu. Misli da je bilo slomljeno lijevo štop svijetlo. I.P. mu se obratio, pretpostavlja, iz razloga što je bio niskog rasta, bio je prilično niži od kolege i druga NJ.F., pa misli da je I.P. pokušavao da ga zastraši. Tada je I.P. njemu rekao nešto u smilu "ništa, nećemo se svađat", zagrlio ga je i krenuli su niz stepenice iza restorana koje vode prema obali. Tada je I.P. objema rukama uhvatio njega za glavu i svojom glavom ga udario u predjelu korjena nosa. On je tada pao, vjerovatno u nesvijest, pretpostavlja da se osvijestio poslije pet do deset minuta, nema ispravnu prestavu o tom vremenu i primijetio je da je bio krvav po odjeći, bio mi je pukao nos i gornja usna. Kada se osvijestio otišao je do toaleta restorana u kojem je radio, umio se, onda došao do šanka i tu je se ponovo umio i pomogla mu je da se umije M.M. koja ga je hladnom vodom nakvasila po vratu. Nakon toga sa šanka tog restorana primijetio je kroz prozor na šetalištu da stoji NJ.F. i da viče na I.P.a kojega tu nije primijetio. Tada je NJ.F. pozvao policiju, ali ne zna šta je rekao da je bilo. Nije vidio da je NJ.F. pozvao policiju, ali mu je rekao kasnije da je to učinio. Tada je primijetio da iz pravca lokla "Lobelia" ide I.P. držeći u ruci čekić koji je bio, misli, mesingani, jer je bio sjajne boje. Zamahujući čekićem u desnoj ruci I.P. je krenuo u pravcu NJ.F.a koji je stajao okrenut I.P.u leđima. I.P. je krenuo da udari NJ.F.a direktno u potiljak čekićem. To je viđelo njih najmanje troje koji su bili kod šanka u lokalu, viđela je to Milica Mitavdžić, I.F. čijeg se prezimena śetio i on je to vidio. Pored šanka je bio prozor koji se otvara, ustvari to je šank dužine 5 do 6 metara tako da se može preskočiti. Kada je vidio da I.P. prilazi njegovom drugu NJ.F.u s leđa sa zamahnutim čekićem, on je preskočio kroz prozor, istrčao na šetalište i skočio na NJ.F.a da bih ga spasio da ga I.P. ne udari. Od šanka na kojem je stajao NJ.F. je bio udaljen vazdušne linije 5-6 m. Inače zbog protoka skoro deset godina ne može se baš śetiti svih detalja. Pogotovo što smatra da je kritičnom prilikom imao potres mozga, pa mu usljed toga ni śećanje nije bilo baš najbolje. Kada je skočio na NJ.F.a da bi ga zaštitio, I.P. je uspio da udari NJ.F.a u predjelu leđnih rebara čekićem, a onda su NJ.F. i I.P. pali na zemlju i I.P. nastavlja da udara NJ.F.a čekićem, NJ.F. je ležao na leđima i branio se rukama od I.P.evih udaraca, a I.P. je, pretpostavlja, imao namjeru da NJ.F.a udari u glavu, ali to nije uspio jer se NJ.F. branio rukama, a na to upućuje medicinska dokumnetacija koju NJ.F. ima o povredma na podlakticama koje je zadobio tom prilikom. NJ.F.a i I.P. su se tom prilikom rvali. Tu su odmah prišli I.F., Č.Č., koji je I.P.ev prijatelj, a bilo je tu još pet šest osoba. Kritičnom prilikom na nogama je imao patike srednje debljine đonova, koje su bile platnene, a NJ.F. je na nogama mislim imao patike takozvane "brodarice". Bio je krenuo da udari I.P. nogom u predjelu slabina, ali to nije uradio jer mu se I.P. izmaknuo. Dalje nije pokušavao udarati I.P.. I.P. se zajedno s NJ.F.em niz stepenice skotrljao ispod šetališta. Tu je tada došao i Č.Č. zvani "Baza", kao i ostali koji su bili na šetalištu. Nije primijetio da je NJ.F. udarao uopšte oštećenog I.P.. Pretpostavlja da je I.P. povredu zadobio udarivši glavom od betonsku ivicu, odnosno parapet na stepenicama ili na šetalištu ili ispod šetališta. On je skočio na NJ.F.a s leđa da bih ga zaštitio od udarca I.P. koji je bio zamahnuo čekićem. Prethodno je NJ.F. vikao na šetalištu dozivajući I.P.. Kada je skočio na NJ.F.a da ga I.P. ne bi udario u glavu čekićem, zato što je mislio da će I.P. zaista to učiniti, nije se zadržao na NJ.F.u nego ga je spuštio na zemlju tako da ga je I.P. mogao udariti. NJ.F. je pao licem prema tlu, a kada ga je I.P. udario čekićem u rebra NJ.F. je jauknuo glasno. </span>
</p>
<p class="p1"></p>
<p class="p1">
<span>Na glavnom pretresu 21.07.2015. godine optuženi Ž.M. je dodao da oštećeni I.P. kritičnom prilikom nije krvario, ali da ne osporava povrede koje su kod oštećenog nastupile kritičnom prilikom. </span>
</p>
<p class="p1"></p>
<p class="p1">
<span>Na glavnom pretresu 23.11.2015. godine optuženi Ž.M. je dodao da prije otpočinjanja čitavog događaja, kako je to naveo pred istražnim sudijom 26.05.2008. godine, NJ.F. je, budući da je prethodno bio iziritiran time što je M.P. nekoliko puta ranije parkirao vozilo na parkingu restorana S., otišao na parking i nogom polomio štop svijetlo na vozilu M.P., ne zna s koje strane. Kritičnom prilikom oštećeni I.P. je izašao na sporedni ulaz restorana "Peoples" s čekićem u ruci i napao NJ.F.u koji je stajao na šetalištu, to je viđelo više ljudi i to je 100 % tačno. On je sve to gledao iz restorana jer se umivao, budući da je prethodno zadobio povredu od strane I.P.a. Tada je istrčao i NJ.F.a odgurnuo da ga I.P. ne bi udario čekićem, čini mu se da je I.P. tom prilikom NJ.F.u udario u rebra, a onda on pokušao nogom udariti I.P.a, ali to nije uspio jer je njega odgurnuo NJ.F.. Između njega i I.P.a tada na šetalištu nije došlo ni do kakvog sukoba, osim što je on pokušao nogom udariti I.P.a. Netačan je svaki navod oštećenog da ga je bilo ko držao i da mu NJ.F. stajao s prednje strane. Nakon što je I.P. udario NJ.F.u između njih dvojice je nastalo rvanje, ali je tu uskočio I.F. i još neki ljudi i razdvojili su ih, a dvoje-troje tih ljudi i oštećeni završili su u kanal pored šetališta i u tom momentu je došla policija. Nije primijetio da je NJ.F.a udarao oštećenog I.P.a i nije mi poznato đe se izgubio taj čekić koji je donio I.P. na lice mjesta. U tom momentu kada su I.P. i ovi momci pali u kanal pored šetališta, a ne znam da li je među njima bio i NJ.F.a, došla je policija i sve se tu završilo. Po njegovom mišljenju moguće je da je neko od tih momaka I.P.u oteo čekić i čekićem mu nanio povrede, ali on nije sigurno, a siguran je i da nije NJ.F., a moguće je i da je oštećeni povrede zadobio usljed pada, a niko od prisutnih lica nije vidio da su njih dvojica udarali čekićem I.P.a. Kada je rekao da je došlo rvanja između optuženog NJ.F.e i oštećenog I.P.a mislio je na to kada je I.P. udarao NJ.F.u čekićem, možda se pogrešno izjasnio, ali je mislio na situaciju kada je I.P. bio na NJ.F.i i kada ga je udarao. </span>
</p>
<p class="p1"></p>
<p class="p1">
<span>Upozoren na razlike u kazivanju tokom postupka, optuženi Ž.M. navodi da su te razlike rezultat protoka vremena, jer je od kritičnog događaja prošlo više godina, te da je tačno ono što je naveo u prethodnom postupku. </span>
</p>
<p class="p1"></p>
<p class="p1">
<span>U završnoj riječi optuženi Ž.M. naveo je da se ne ośeća krivim i predložio sudu da ga oslobodi od optužbe. </span>
</p>
<p class="p1"></p>
<p class="p1"></p>
<p class="p1">
<span>Sud je na glavnom pretresu u dokaznom postupku saslušao svjedoka oštećenog I.P., na saglasan prijedlog stranaka pročitao iskaze svjedoka M.P., M.M., Č.Č.a i I.F., nalaze i mišljenja i iskaze vještaka dr V.M. i dr B.B., potvrdu Doma zdravlja Herceg Novi broj 1895 od 07.07.2005. godine, izvještaj ljekara specijaliste Bolnice "Vaso Ćuković" Risan broj 457 od 07.07.2005. godine, potvrdu Doma zdravlja Herceg Novi broj 1900 od 07.07.2005. godine, izvještaj Bolnice "Vaso Ćuković" broj 240/05-4769/02 od 12.07.2005. godine, otpusnu listu s epikrizom KBC-a broj 13005/194 od 08.08.2005. godine i otpusnu listu neurohirurgije KBC PG broj 13005/616 od 22.07.2005. godine, otpusnu listu s epikrizom KC CG broj 13005/616, otpusne liste VMA Beograd broj 258670/001 od 04.11.2005. godine i broj 258670-002 od 17.02.2006. godine, dopis Uprave policije – CB Herceg Novi br. 240/13-3405/2 od 06.08.2013. godine, te pročitao izvodi iz kaznene evidencije za optužene. </span>
</p>
<p class="p1"></p>
<p class="p1"></p>
<p class="p1">
<span>Svjedok oštećeni I.P. naveo je u prethodnom postupku da je nekoliko godina uoči kritičnog događaja držao ugostiteljski objekat na plaži "Milašinović", a da je te kritične noći zajedno s poslovnim partnerom   Č.Č.em, DJ-om  M.P. i još jednom đevojkom iz Beograda, śedio u svom lokalu. Kasnije uveče u jednom momentu su krenuli da idu kući, tako da su se odmah na izlazu iz lokala na šetalištu, rastali, pa je Č.Č. otišao desno šetalištem, a oni su krenuli pored parkinga na gornju magistralu. Kada su prešli ulicu koja ide iz smjera Igala prema robnoj kući, čuo je lom, pa su se okrenuli i viđeli su tri lica kako stoje pored automobila na parkingu, a od te trojice, vidio je dvojicu optuženih. Pozvao je  a Č.Č.a i rekao mu da pozove policiju, te da ovaj "njegov" opet pravi gluposti, a kada je rekao "njegov" mislio je na optuženog NJ.F.a NJ.F.u. NJ.F. je i ranije pravio probleme. Nakon što je završio razgovor s   Č.Č.em, sišao je na parking, ali ne zna da li je sam ili je s njim još neko bio, obratio se NJ.F.u NJ.F.i, ali ne može se śetiti šta mu je rekao i zna da je odmah nastalo koškanje. Kada je sišao vidio je slomljen far na autu M.P.. Nakon koškanja, spuštili su se iza restorana "S." đe je verbalni sukob nastavljen, ali ih je neko razdvojio, a njega poveli na drugi ulaz plaže "Milašinović", pa je ostao da čeka da dođe Č.Č. i policija. Dok je čekao  a Č.Č.a, čuo je da ga NJ.F. psuje s druge strane, pa je došao do njega, vjerovatno je i on NJ.F.u psovao. U toku nastavka tog verbalnog sukoba, neko ga je uhvatio s leđa oko njegovih ruku, a ispred njega je bio NJ.F., pa dok je bio na nogama zadobio je dva udarca, a možda i treći, ali se ne śeća, u glavu, od kojih je pao na koljena i odmah zatim zadobio sledeći udarac isto u glavu. Misli da je nakon zadnjeg udarca ostao na koljenima, ali se ne može tačno śetiti. Zna da je krvario iz glave, ali se svih detalja ne može śetiti. Śeća se da, kada ga je neko obgrlio oko ruku, na tom mjestu nijesu bili samo on i NJ.F.a NJ.F., već da je tu bilo više ljudi, te da se događaj koji je tekao od momenta kada su počeli da ga udaraju, dešavao ispred prvog ulaza na plažu "Milašinović". Naveo je da je zbog ovog događaja imao tri operacije, te da bi trebalo da ima još jednu ili dvije i da na čelu ima rupu đe mu je ugrađen implantat. Pridružio se krivičnom gonjenju protiv optuženih i ispostavio je imovinsko pravni zahtijev. </span>
</p>
<p class="p1"></p>
<p class="p1">
<span>Na glavnom pretresu 30.09.2015. godine svjedok oštećeni I.P. je naveo da se kritični događaj desio 06.07.2005. godine, oko ponoći. On je zajedno s   Č.Č.em držao ugostiteljski objekata "Peoples". Tom prilikom śeđeli su na plažnom baru lokala "Peoples" on i Č.Č., a s njima su bili M.P., inače DJ u njihovom lokalu, a tu je bila i jedna đevojka iz Beograda koja je bila promoterka, čijeg se imena ne može śetiti. Oko 23:00 časa, a možda je bilo i oko ponoći, svi su pošli kući na spavanje, Č.Č. je pošao desno na svoj stan, a on da isprati M.P. i đevojku koja je s njima bila do njihovog smještaja koji se nalazio iznad restorana "S.". Bili su prošli iza restorana i krenuli uza stepenice koje vode na magistralu, kada je začuo prasak, okrenuo se i na parkingu restorana "S." je primijetio tri lica pored automobila M.P.. Među tim licima su bili i optuženi NJ.F. i Ž.M., a treće lice mu nije bilo poznato, tada mu je bilo poznato iz viđenja, ali se ne može śetiti njegovog imena, taj čovjek je radio u restoranu "S.". Primijetio je na vozilu M.P. odvaljen far, pa budući da je tom prilikom čuo prasak i vidio optužene pored tog vozila, pretpostavio je, a i bio je siguran, da su optuženi polomili taj far na autu M.P., konkretno misli da je to učinio optuženi NJ.F.. Inače optuženi NJ.F.a, koji je u restoranu "S." radio kao konobar, a misli da je i vodio posao, je i ranije pravio slične incidente tako što je lomio staklene flaše po plaži restorana "Peoples", to je radio oko 03:00 do 04:00 časova izjutra, dok nije bilo prolaznika i očevidaca. Polomio je mnogo flaša na toj plaži. On ga nije vidio da to radi, ali mu je stražar u njihovom restoranu D.B. rekao da je to primijetio, a inače D.B. je čistio polomljeno staklo. On se s optuženim NJ.F. poznavao samo iz viđenja – "zdravo za zdravo", jer je znao da s NJ.F. nešto nije u redu, jer je primijetio nešto čudno u njegovom ponašanju, pa zbog toga nije želio da se zbližava s NJ.F. uopšte, niti da ga opominje zbog njegovog takvog ponašanja. U vezi toga razgovarao je s NJ.F.inom majkom koja je radila u restoranu "S." kao kuvarica, a njegov partner Č.Č. je razgovarao s NJ.F. u vezi toga. Kada je začuo prasak i kada je primijetio optužene i treće lice s njima kod vozila M.P., sišao je na parking s namjerom da opomene NJ.F.u zbog toga, vjerovatno je nešto opsovao dok je silazio, a kada je sišao, optuženi i onaj treći čovjek s njima su krenuli s njim da se svađaju. Krenuli su na njega i tu je počelo koškanje, pa su tako koškajući se prešli mostić koji se nalazi iza "S."-a i tu ih je neko razvadio. On se povlačio pred njima trojicom i povlačeći ušao u restoran "Peoples". Ne śećam se dobro je li pozvao telefonom Č.Č.a dok je bio na stepenicama iznad parkinga ili onda kada sam ušao u "Peoples". Stajao je ili śedio u "Peoples"-u s noćnim stražarom. U lokal je ušao na sporedna vrata jer su glavna bila zatvorena i dok je śedio ili stajao u tom lokalu, začuo je glasove optuženih i onog trećeg s njima sa šetališta – drali su se i psovali njega. Neko od njih je izrekao neku psovku koja ga je duboko uvrijedila, pa je ponovo kroz sporedna vrata izašao na šetalište u namjeri da rasprave te nesuglasice. Izašao je na šetalište, primijetio je njih trojicu ispred sebe i u tom momentu ga je jedan od njih trojice, siguran je da to nije NJ.F., svojim rukama obuhvatio preko njegovih ruku, tako da se nije mogao braniti, a odmah poslije toga – sekund-dva, ośetio je udarac u predjelu glave. U rukama njih trojice nije primijetio nikakav predmet. Taj prvi udarac koji je zadobio u predjelu iznad lijevog oka, probio mu je lobanju i bio je tako jak da je mislio da će mu od toga nastupiti smrt. Od tog udarca nije izgubio svijest, ali mu se činilo da je trajao pola sata. Zatim je dobio i drugi udarac u predjelu između očiju, ne zna čime mu je zadat, ali je siguran da mu oba ta udarca nijesu zadata pesnicom nego nekim ubojitim predmetom. Od tog drugog udarca je pokleknuo, vjerovatno ga je puštio onaj koji ga je držao preko ruku, bio je još pri svijesti, dobio je i treći udarac u predjelu usta i viličnih kostiju, ne śeća se dobro toga i a ni od toga udarca nije pao u nesvijest. Mislio je da će od toga umrijeti i molio se Bogu da ga ostavi u životu. Od tih udaraca nije mogao ništa viđeti niti otvoriti oči, a imao je unutrašnje krvarenje – krv mi se slivala u grlo a imao je krvarenje iz mozga. Ne može se śetiti kako se udaljio s lica mjesta. Ne može se śetiti da li je prvo nakon svega toga dovežen u stanicu policije ili u bolnicu jer je njegova percepcija bila u velikoj mjeri umanjena, borio se da ne izgubi svijest i da se ne udavi od krvi koja mu se slivala u grlo. Ośetio je da ga voze i tokom te vožnje zamolio je nekoga da mu pomogne da se ne udavi, a onda je začuo ženski glas nešto u smislu "lezi tu, stoko jedna", to nikada ne može zaboraviti. Nakon dolaska na odredište (kasnije je saznao da je to bio KBC Podgorica), čuo je glasove nekih osoba, nešto u smislu "ovaj je gotov", a on se tada pomolio Bogu, polažući nadu da ću ostati živ jer je zaključio da je stigao u bolnicu. Nakon ovog događaja imao je više operacija u KBC Podgorica i na VMA Beograd, a treba da idem i u USA zbog pete operacije da bi mu se moglo rekonstruisati lice koje je kritičnom prilikom bilo skroz deformisano, na čelu mu je ugrađen inplantat, a napominje da mu na čelu nije bila nikakva rana od krvi niti oderotina, nego je bilo potkožno krvarenje. Nije istina da je kritičnom prilikom pri izlasku iz lokala "Peoples" u rukama držao bilo kakav predmet, pogotovo ne mesingani čekić koji pominju neki svjedoci i optuženi Ž.M.. To što oni kažu, nije tačno, u pitanju je društvo i oni svojim iskazima žele pomoći optuženima u izbjegavanju krivice. Nije vidio ko ga je udario, ali logično je da ako treće lice uopšte nije ni privedeno, a bilo je na licu mjesta kritičnom prilikom, ova dvojica optuženih bi se branili da je to treće lice njega udaralo i pred sudom bi rekli da je to treće lice učinilo krivično dijelo koje se njima dvojici stavlja na teret. Nije primijetio da su optuženi kritične večeri zadobili bilo kakve povrede, to što je udario Ž.M.a, smatram da mu nije mogla nastupiti povreda koju on navodi. Nije mu poznato da li su optužene kritične prilike vozili prvo u hitnu pa onda u policiju. </span>
</p>
<p class="p1"></p>
<p class="p1">
<span>Na glavnom pretresu 23.11.2015. godine svjedok oštećeni I.P. je naveo da ostaje pri ranije datim iskazima u potpunosti. Potpuno je netačna tvrdnja optuženih i svih svjedoka koji tako kažu da je on s čekićem u ruci izašao iz restorana "Peoples" onda kada ga je opsovao NJ.F. i duboko ga uvrijedio, u namjeri da se s njim obračuna udarajući ga čekićem, pa stoga nema nikakve mogućnosti ni da su mu optuženi ili lica koja su s njima bila, oteli taj čekić i tim čekićem mu nanijeli povrede opisane u optužnom aktu. Kako je već ranije rekao s optuženima je bilo treće lice koje do danas nije bilo identifikovano iste večeri. Kritične prilike nije primijetio da ga je bilo ko od ovđe optuženih udarao bilo čime, jer nije to mogao primijetiti, a sumnja da su mu navedene povrede nanijete nekim predmetom, jer su mu to ljekari rekli tokom liječenja. Dok ga je neko držao preko ruku, zadobio je tri udarca u glavu od kojih su nastupile povrede opisane optužbom, a onda je pao i tada je zadobio četvrti udarac, misli u glavu, ne śeća se baš najbolje. Povrede koje je zadobio su naročito teške prirode, od tada mu je zdravlje prilično narušeno, a na mjestima đe je zadobio udarce stavljeni su mu implantati hirurškim putem od kosti s kuka. Udarci su bili tolike jačine da su na mjestu povreda kosti bile potpuno smrskane u tolikoj mjeri da ih nije bilo moguće rekonstruisati, pa su mu ljekari uzimali s kuka parčad kosti da bi popunjavali rupe. Dok je ležao u bolnici u KBC Podgorica i liječio se od zadobijenih povreda, došao mu je u pośetu rođak optuženog NJ.F. izvjesni Veša NJ.F.a, koji mi je u ime NJ.F.inog oca nudio novac da se ne pridružuje krivičnom gonjenju protiv optuženog te da iskaz prilagodi njegovoj odbrani, bar on tako pretpostavlja, a on ga je išćerao iz sobe, jer 15 dana nije znao kako se ko zove. Čuo je glasine dok je ležao u bolnici da su se optuženi interesovali za njegovo zdravlje. Između njega i NJ.F.e kritičnom prilikom nije bilo klasičnog rvanja, on je NJ.F.i najprije prišao i uhvatio ga rukama za prsi, a vjerovatno ga je i opsovao jer je i on njega psovao, a i lica koja su s njim bila, nakon čega ga je neko lice uhvatilo preko ruku, a mimo toga fizičkog kontakta između njega i NJ.F.e nije bilo u tom momentu, bar on nije primijetio. U tom momentu prisutna lica ga nijesu vukla niti ga razdvajala da se ne svađam s NJ.F., a nije pao ni u kakav kanal pored šetališta kako to tvrde optuženi i pojedini svjedoci, jer je odmah kada je zadobio tri udarca pao i više se ničega ne śeća. Kanal, za koji se tvrdi da je u njega pao je udaljen oko 2-3 m od šetališta. Nije tačno da je on kritične prilike nanio bilo kakve povrede optuženom NJ.F.u NJ.F.i, pogotovo ne čekićem, jer da ga je zaista udarao povrede bi mu bile znatno ozbiljnije imajući u vidu čekić kao opasno sredstvo. Nije mu poznato kako su nastupile povrede kod optuženog NJ.F., a ne zna da li su uopšte i nastale, vjerovatno jesu čim postoje za to papiri u spisima. Nije vidio da ga je Ž.M. udarao, a niko u vidokrugu od 30 m na kritičnom mjestu u datom trenutku nije bio osim optuženih i trećeg lica čiji identitet nije otkriven i njega – oštećenog. A udarce je počeo zadobijati poslije 5-6 sekundi tako da je nemoguće da je neko za tako kratko vrijeme prišao na lice mjesta. Saznao je posredno od jednog košarkaškog sudije, čije ime ne zna, a koji mu je rekao poslije 3 godine da je Č.Č. sve to vidio i da je moguće da ga je upravo Č.Č. uhvatio preko leđa. Ta treća osoba je konobar u restoranu S., a četvrtu nije vidio. </span>
</p>
<p class="p1"></p>
<p class="p1">
<span>Upozoren na razlike u kazivanju u odnosu na ranije date iskaze naveo je da su te razlike uzrok protoka vremena, te razlike može pripisati protoku vremena, ali i specifičnom stanju u kom se tom prilikom nalazio. </span>
</p>
<p class="p1"></p>
<p class="p1"></p>
<p class="p1">
<span>Svjedok M.P. naveo je u iskazu da je u kritičnom periodu radio kao DJ u restoranu "Peoples", koji se nalazi preko puta restorana "S.". I.P. poznaje, jer je isti bio menadžer u restoranu u kojem je radio i śeća se da se kritičnog dana raspravljao s jednim momkom, čije ime ne zna, ali zna da radi kao konobar ili šanker u restoranu "S.". Tom prilikom su se međusobno vrijeđali. Prišao im je i odvojio I.P. od toga momka. Među njima nije bilo fizičkog kontakta, ali je bilo međusobne razmjene teških uvreda. Nakon toga su on, I.P. i još jedan drugi kolega otišli na plažu, odakle je čuo da je ovaj momak koji je radio u restoranu "S." počeo da upućuje psovke i uvrede. Nakon toga I.P. je otišao s plaže. Izašao je poslije nekih dva minuta na šetalište Pet Danica i vidio I.P. kako leži na asfaltu, a da su pored njega bila dva momka od kojih je jedan bio momak koji se prethodno raspravljao s Igorom I.P.em, te da ga u tom momentu ta dva momka nijesu tukla. On ne zna šta se prethodno dešavalo. I.P. Igor je bio u teškom stanju, bio je krvav i jedva je bio pri svijesti. Tada se pojavila policija i ova dva momka su priveli. Istakao je da je i ovaj drugi momak radio u restoranu "S.", takođe kao šanker ili konobar, te da njih dvojica, koliko je mogao viđeti, nijesu imali neke povrede i nijesu se žalili na iste.</span>
</p>
<p class="p1"></p>
<p class="p1"></p>
<p class="p1">
<span>Svjedok M.M. je navela u iskazu da je kritičnog dana radila u restoranu "S." kao šanker i da su oko 01:30 časova za stolom śeđeli NJ.F. (šef restorana), konobar I.F. i dvije konobarice. U jednom trenutku došao je I.P. i još jedan momak koji su počeli da viču na NJ.F.a NJ.F.u. Śeća se da je I.P. govorio "ko mi je razbio štop svjetlo na autu", na šta mu je NJ.F. rekao da nije upoznat sa dešavanjem na parkingu i istog je smirivao, ali su I.P. i ovaj drugi momak konstantno zvali prijetećim tonom da izađu na parking. NJ.F. je pristao i zajedno sa Ž.M., Igorom I.P.em i momkom koji je došao s I.P.em, izašli su iz restorana. Ona je ostala u šanku, ali je odatle mogla čuti galamu. Poslije nekog vremena, kod nje, u šank ušao je Ž.M. sav krvav u predjelu nosa, a za njim je ušao i NJ.F. i pozvao policiju i nakon toga isti je otišao i śeo za prvi sto na terasi, a I.P. i momak koji je bio s njim otišli su u kafić "Peoples" odakle su dovikivali prijetnje. NJ.F. je bio isprovociran prijetnjama i psovkama i otišao je do šetališta, doviknuo im "nemoj majku da mi diraš, što imaš riješi sa mnom". NJ.F. je ostao da stoji na šetalištu, a s druge strane iz pravca kafića "Lobelia" došao je I.P. noseći u ruci metalni čekić i krenuo da udari NJ.F.a NJ.F.u koji mu je bio okrenut leđima, da bi u tom trenutku Ž.M. viknuo NJ.F.u NJ.F.i da pazi. Viđela je da je NJ.F. zadobio jedan udarac čekićem u leđa od strane I.P., od kojeg udarca je NJ.F. pao na pločnik šetališta, a I.P. je nastavio da ga udara čekićem i zadao mu tri ili četiri udarca u predjelu desne i lijeve ruke, koje je NJ.F.a NJ.F. podigao da zaštiti glavu. U tom trenutku, izašli su konobar Ivan i dvije konobarice iz kioska brze hrane "Tas Haz" i uhvatili I.P. kako bi mu oduzeli čekić. Kako su se oni rvali s Igorom I.P.em, NJ.F. je ustao i udario I.P. u predjelu tijela, čini joj se u stomak, ali nije sigurna, a nakon čega je viđela da su u rvanju sva četvorica pali, a poslije par minuta je stigla i policija. Nije viđela da je Ž.M. udario I.P.. </span>
</p>
<p class="p1"></p>
<p class="p1"></p>
<p class="p1">
<span>Svjedok Č.Č., u postupku istrage i na glavnom pretresu, u iskazu u bitnom navodi da nije vidio kako je došlo do sukoba između NJ.F., Ž.M. i I.P., jer nije bio na licu mjesta od samog početka događaja, ali ga je I.P. pozvao telefonom u trenutku kada se on nalazio kući, koja je udaljena 300-400 m od mjesta događaja. I.P. mu je tom prilikom, koliko se śeća, rekao da siđe dolje zbog svađe. Nakon poziva, on je sašao na mjesto događaja, pa kada je došao, vidio je na tom mjestu NJ.F.a NJ.F.u i Ž.M.. Ž.M. nije odmah vidio kada je došao na mjesto događaja, već da ga je vidio kasnije u tuči, a u trenutku kada je I.P. pao. U prvim trenucima kada je došao na lice mjesta, čuo je da NJ.F. nekoga psuje, a nakon dva do tri minuta, vidio je da s druge strane lokala istrčava I.P. u pravcu NJ.F.. Poslije toga, nastao je opšti metež, pa kako je bila noć nije mogao viđeti da li je I.P. imao nešto u rukama, ali je vidio da je došlo do tuče između NJ.F. i I.P. i nije mogao jasno viđeti kuda se udaraju, da bi u jednom momentu obojica pali u jedan kanal do "Milašinović" plaže. U tom momentu vidio je da se pojavljuje Ž.M. i nogom udara I.P. u predjelu glave, a za vrijeme dok je I.P. ležao na zemlji. Pojasnio je da na tom mjestu nema ulične rasvjete, pa nije mogao viđeti sve detalje čime je ko koga udarao. Nije vidio da li je I.P. nekim predmetom udario NJ.F.a NJ.F.u, već je samo vidio da su se njih dvojica međusobno počeli udarati. U toj grupnoj tuči učestvovali njih trojica, odnosno NJ.F., Ž.M. i I.P.. Nakon što je Ž.M. udario nogom I.P. u predjelu glave, došla je policija i vidno je bilo da je I.P. bio povrijeđen i da je isti bio u polusvjesnom stanju.</span>
</p>
<p class="p1"></p>
<p class="p1">
<span>Na glavnom pretresu 21.07.2015. godine svjedok Č.Č. navodi da ga je kritičnog dana, bilo je prošlo ponoći oko 01:00 čas, pozvao telefonom njegov prijatelj i poslovni partner I.P. i saopštio mu da ima neki problem. Njegov stan se tada nalazio u zgradi "Novljanka", koja je blizu kritičnog mjesta i on je odmah izašao na lice mjesta. Tu je zatekao NJ.F.a NJ.F.u kao viče, odnosno psuje, a koga je psovao u tom momentu nije znao. NJ.F.a se nalazio na šetalištu ispred lokala "Peoples". Tada je iz mraka izašao, čini mu se iz lokala, I.P. i tada je došlo do fizičkog obračuna između njega i NJ.F.. Udarali su se šakama i nogama – razmjenjivali su udarce, a to je trajalo oko minut-dva. Nije primijetio da tom prilikom ni NJ.F.a, ni I.P. drže bilo kakav predmet u rukama. Tada je iz mraka pritrčao Ž.M. i nogom udario I.P.. Ne može se tačno izjasniti u kom predjelu tijela je Ž.M. udario I.P.a, a ne može se izjasniti ni da li ga je udario nogom ili pesnicom. Od kritičnog događaja prošlo je dosta vremena i to je uticalo na njegovo pamćenje u vezi kritičnog događaja. Nakon što je Ž.M. udario I.P.a, I.P. je pao, on je vidio vidio da je obliven krvlju, a u tom momentu je i došla policija. Tada prišao I.P.u i pomogao mu da ustane, nije se prije toga miješao uopšte u svađu koja je tome prethodila, niti je koga udarao, niti ko njega. Ne može se izjasniti kakvu su obuću kritičnom prilikom na sebi imali Ž.M. i NJ.F.a. Nije mu poznato od kog i kakvog udarca je I.P. zadobio kritičnu povredu, niti ko je I.P.u od optuženih takvu povredu nanio. Siguran je da su ga oba optužena udarali. Kasnije se gledao s I.P.em ali mu nije rekao ko bi mu mogao ili ko mu je nanio kritičnu povredu. Nije mu poznato kakav je iskaz davao ranije pred sudom, ali kaže da je taj iskaz mjerodavan, a ne ovaj jer je prošlo 10 godina od kritičnog događaja, a sama priroda njegovog posla je takva da sličnih događaja gleda svaku drugu noć. Nakon što je pomogao I.P.u da ustane, koji je tada, siguran je, bio obliven krvlju po glavi, došla je policija i policajci su priveli, bar on tako misli, optužene, a on je naknadno otišao u stanicu policije i ne može se tačno izjasniti da li je otišao samoinicijativno da bi pomogao rasvjetljenju kritičnog događaja ili da li ga je policija pozvala ili da li ga je privela da dâ informacije o kritičnom događaju. I.P. je bio kritičnom prilikom krvav i na glavi – na čelu je imao vidljivu povredu, a ne može se izjasniti kakva je to povreda bila, da li raśekotina, da li razderotina, lom ili slično. Osim optuženih i I.P. na licu mjesta je bio i I.F. koji je optužene i I.P.a razvađao dok su se svađali, čini mu se da je tako bilo, a nije siguran. Ne može se izjasniti ko je od tih lica prvi započeo tuču, odnosno ko je koga prvi udario. Tuča se desila tačno na ulazu lokala "Peoples". On se tom prilikom nalazio na udaljenosti od oko metar-dva od mjesta zbivanja kritičnog događaja i mogao je prilično dobro viđeti odvijanje kritičnog događaja, a bio je mrak pa su mu neki detalji vjerovatno izmakli. Obračun između NJ.F.e i I.P.a trajao je oko minut-dva. Ne može se izjasniti niti se śeća da li je optuženi NJ.F.a udario nogom u glavu I.P.a. Ne može se śetiti s koje strane je optuženi Ž.M. prišao I.P.u i kako ga je udario. U momentu kada optuženi Ž.M. prilazi – dotrčava mjestu zbivanja događaja, u tom opštem metežu je udario I.P., a njemu nije poznato kako, niti čime. Ne može se śetiti, niti izjasniti da li je oštećenog I.P.a neko držao kritične prilike. Oštećeni I.P. je, koliko se on śeća, pokleknuo, a ne može se izjasniti da li je pao. Ne može se śetiti u kom se položaju nalazio I.P. dok su ga Ž.M. i NJ.F.a udarali. Ne može se śetiti nakon kojeg je događaja kritične prilike I.P. počeo krvariti, ali zna da je to bio odlučujući razlog zbog koga je on prišao I.P.u i pomogao mu da ustane. Ne može se śetiti ni ko je od optuženih poslijednji zadato udarac I.P.u, niti da li je oštećeni I.P. kritičnom prilikom bilo koga udarao, pogotovo ne da li je udarao optužene Ž.M.a i NJ.F.u. Budući da je s I.P.em kao ortak držao lokal "Peoples", ne može se śetiti da li su u lokalu imali bilo kakav čekić, niti bilo što od alata, iako je alat potreban, ali su to pozajmljivali iz suśednih lokala.</span>
</p>
<p class="p1"></p>
<p class="p1">
<span>Upozoren na razlike u kazivanju u odnosu na raniji tok postupka svjedok Č.Č. navodi da je tačno ono što je rekao ranije, jer se tada bolje śećao šta je bilo kritične prilike. </span>
</p>
<p class="p1"></p>
<p class="p1"></p>
<p class="p1">
<span>Svjedok I.F. naveo je u iskazu da mu je poznato zbog čega ga je sud pozvao, ali budući da je od kritičnog događaja prošlo 10-tak godina neće moći na vjerodostojan način interepretirati kako se kritični događaj tačno odvio zbog proteka toliko vremena, jer se tog događaja ne śeća baš dobro. Ne bi volio da svojim kazivanjem ošteti bilo koga od učesnika u tom događaju. Koliko se śeća on i NJ.F., Ž.M., a misli da je bila i M.M. su kritične večeri radili u lokalu "S.". Čini mu se da je bilo oko ponoći, možda i iza ponoći, a ne zna da li je to bilo pred zatvaranje lokala ili su lokal već bili zatvorili i spremali se da pođu kući. Nalazili su se na terasi lokala "S.", koja je otvorena, koja gleda preko šetališta u pravcu mora, odnosno u pravcu lokala "Peoples" koji se nalazi preko puta šetališta. Čuo je dok su śeđeli u lokalu da mu je neko od prisutnih, a možda i sam NJ.F., rekao da je prije toga došlo do verbalnog sukoba između NJ.F. i jednog momka koji je bio DJ u lokalu "Peoples", a to je bilo na parkingu iza lokala "S.". Čuo je priču da su se NJ.F.a i taj momak svađali zbog parkinga, vjerovatno je taj momak vozilo parkirao nedozvoljeno na parking restorana "S." u kom je NJ.F.a radio kao šef, a u opisu NJ.F.inih poslova je bio nadzor nad kompletnim poslovanjem restorana. Dok su se nalazili na terasi restorana "S." začuo je i primijetio da je došlo do verbalnog sukoba između NJ.F. koji se nalazio s njim na terasi i I.P. koji se u tom momentu nalazio preko puta na terasi svog lokala "Peoples". U tom momentu nije mogao baš najbolje uočiti đe se nalazio I.P., budući da je prostor ispred njegovog lokala bio slabo osvijetljen, da je nivo na kome se nalazi njegov lokal prilično niži od nivoa lokala u kom su oni bili, pa su sve to činioci zbog kojih je njegovo opažanje bilo prilično ograničeno, a kada se u obzir uzme i protek vremena, onda je jasno zbog čega ne može u detalje predstaviti sudu kako se kritični događaj odvio. Čini mu se da su I.P. i NJ.F.a razmjenjivali psovke, vjerovatno su psovali jedan drugom majku, to ne može tvrditi, ali je siguran da su razmjenjivali psovke. Siguran je da je tom prilikom lice koje je psovalo iz lokala "Peoples" bilo I.P., jer ga je poznao po glasu, a zna ga i od ranije, jer su radili u suśednim lokalima, ali se nijesu družili. Ne zna šta je kritične prilike I.P. imao na sebi od odjeće, a inače tolikog detalja se ne može śetiti, a i da može to tada nije mogao primijetiti jer je, već je rekao, osvijetljenost I.P.evog lokala bila loša, a misli da su i oni u svom lokalu ugasili svijetlo. Tada je I.P. izašao na površinu šetališta i bilo ga je lakše viđeti. Dok je I.P. stajao na šetalištu i dalje je najvjerovatnije razmjenjivao uvrede s NJ.F.em NJ.F., bar on misli da je tako bilo. Nakon toga I.P. silazi niz stepenice i ulazi sa zadnje strane u svoj lokal. To su inače zadnja vrata na koja se može nesmetano ulaziti u I.P.ev lokal. Tada je pošao u I.P.ev lokal, odmah nakon što je I.P. u njega ušao, da bi smirio I.P.a da se ne svađa s NJ.F. odnosno da bi izgladio situaciju između njih dvojice, jer je tenzija među njima bila velika i bilo je izgledno da može doći do fizičkog obračuna njih dvojice. Tada ušao u lokal "Peoples" i pokušao smiriti I.P.a, rekao mu je nešto tipa "da popijemo piće", ali u tome nije uspio. Ne zna da li je u tom momentu I.P. glasno pričao i da li je psovao, odnosno ne zna da li je NJ.F. nastavio i dalje da psuje, a ne zna ni da li je čitavo to vrijeme trajala ta galama odnosno psovka među njima dvojicom. Tada je I.P. uzeo neki predmet iz lokala, njemu nije poznato da li je taj predmet uzeo s mjesta đe su stajali ili korak-dva oko tog mjesta, uglavnom taj predmet je iznio u ruci držeći ga uz unutrašnji dio podlaktice, a njemu se čini da je taj predmet bio duguljast, čini mu se da je bio dužine oko 25-40 cm, pretpostavlja da je taj predmet bio čekić jer je kasnije u policiji čuo da su NJ.F.u nanesene povrede čekićem, a te povrede je i on lično vidio, pa zbog toga pretpostavlja da je I.P. iz lokala iznio čekić. Dakle, nije siguran da je I.P. iznio čekić, ali na osnovu onoga što je čuo kritičnom prilikom u policiji i imajući u vidu povrede kod NJ.F.e pretpostavlja da je taj predmet bio čekić. I.P. je izašao na isto mjesto na koje je ušao prije nego je on pošao da smiri I.P.a, tačnije istrčao je, a on je pošao za I.P.em na drugi izlaz koji je bio bliži mjestu na kom su se sreli NJ.F.a i I.P., jer je vidio da će doći do fizičkog obračuna među njima dvojicom, pa je potrčao da ih razvadi. Međutim, zapleo se u jednu mrežu koja se na tom izlazu nalazila i nije uspio tu izaći, nego se morao vratiti do izlaza kroz koji je izašao I.P.. Kada je izašao na površinu šetališta ispred lokala "Peoples", odnosno između dva lokala, primijetio je da se NJ.F. nalazi u poluklečećem položaju na šetalištu, rukama je štitio glavu kao da ga neko napada, držao je neki odbrambeni gard i bio je okrenut poluleđno, polusprijeda prema I.P.u. U tom momentu primijetio je da I.P. stoji ispred NJ.F., da je I.P. bio zamahnuo jednom rukom u kojoj je držao neki predmet, najvjerovatnije onaj predmet koji je iznio iz lokala. Ne može se śetiti da li je I.P. tada zadao udarac NJ.F.i, ali je položaj u kom se I.P. nalazio ukazivao nedvosmisleno da će NJ.F.u udariti, a to se poslije manifestovalo kroz povrede koje je NJ.F.a zadobio. Čini mu se da je u tom momentu na tom mjestu bilo više lica, čini mu se da je začuo njihove povike i čini mu se da je začuo ženski glas da viče "pazi, NJ.F.e". Među tim ljudima je bio i Ž.M.. On – I.F. je u tom momentu stao između NJ.F.e i I.P.a da bih spriječio I.P.a da udara NJ.F.u, ne zna da li je I.P.a rukom uhvatio za njegovu ruku ili je prosto stavio ruku i tako ga spriječio da udara NJ.F.u. S NJ.F.eve zadnje strane prišao je Ž.M. i NJ.F.a povukao unazad izvukavši ga iz zone udarca. Tada se on s I.P.em sapleo na parapet koji je otprilike visočiji od oko 10-15 cm od površine na koju su pali, a inače taj parapet je visočiji i od površine šetališta 10-15 cm. Nakon što su pali on i I.P. s druge strane parapeta, misli da može postojati mogućnost da je tada I.P.u neko zadao udarac, ali ja to nije vidio i ne može tvrditi. Ustao je prije I.P.a, dok je stajao I.P. se nalazio ili u poluklečećem ili u poluležećem položaju, ne može se tačno izjasniti na te okolnosti. U tom trenutku njima je pritrčao Č.Č. zvani "Baza", pitao je prisutne šta se desilo, a možda on ili neko drugi su Č.Č.u odgovorili da nije bilo ništa, da se ništa ne dešava, misli da je on na to odgovorio Č.Č.u. Prešao je tada s druge strane parapeta, nije primijetio kada je I.P. ustao, a nije primijetio ko mu je, ako je, pomogao da ustane. Nije primijetio da I.P. ima bilo kakve povrede, da je krvav ili bilo što slično. Ne śeća se da li su NJ.F.a i Ž.M. kritičnom prilikom imali bilo kakvog kontakta s I.P.em, ni fizičkog ni verbalnog, a po njegovom mišljenju za to nijesu ni imali vremena, jer se policija stvorila nakon par minuta pošto je on ustao s mjesta na kom je pao. Njega niko tom prilikom nije priveo u stanicu policije, ne može se toga śetiti, a ne može se śetiti ni toga da li su mu policajci rekli da dođe u stanicu da bi dao izjavu, ili da li su ga pitali može li doći. Više mu ništa nije poznato u vezi kritičnog događaja i niko ga od državnih organa nije pozivao. Ne može se śetiti kako je pao kritične prilike s Igorom I.P.em niti kako su se uhvatili i kako su se držali, niti da li su se uopšte držali, a ne može se śetiti ni kakva je bila podloga na koju su pali on i I.P., niti da li je bilo bilo kakve razmjene udaraca između bilo kojih lica kritične prilike na kritičnom mjestu. Kritičnom prilikom na datom mjestu su bili prisutni Ž.M., NJ.F. i I.P.. Tu je bilo i drugih lica, bilo je žena, a ne zna đe je ko stajao niti su mu poznata imena tih lica. Svi nedostaci u njegovom kazivanju rezultat su proteka vremena. Nije mu poznato ko je te večeri pozvao policiju.</span>
</p>
<p class="p1"></p>
<p class="p1"></p>
<p class="p1"></p>
<p class="p1">
<span>Nalazom i mišljenjem vještaka medicinske struke dr B.B. od 22.07.2009. godine, koji je imao u vidu izvještaj Bolnice "Vaso Ćuković" Risan br. 240/5-4769/02 od 12.07.2005. godine, otpusnu liste s epikrizom Kliničko-bolničkog centra Podgorica – Odeljenje maksiofacialne hirurgije br. 13005/194 od 08.08.2005. godine, otpusnu listu Kliničko-bolničkog centra Podgorica – Odeljenje neurohirurgije br. 13005/616 od 22.07.2005. godine, koja dokumentacija glasi na ime oštećenog I.P., navedeno je da je oštećeni I.P. dana 07.07.2005. godine kritičnom prilikom zadobio povredu ličnog dijela glave u vidu višestrukog preloma kostiju lica ito: čeone, sitaste, obje gornjevilične kosti, te kosti nosne piramide i unutrašnjeg zida lijeve očne jame, koja povreda predstavlja posebno tešku tjelesnu povredu i nastala je dijelovanjem jako zamahnute tupo-tvrde sile ravne površine, koja sila je djelovala najmanje u dva navrata na središnji dio lica oštećenog od naprijed i lako s lijeve strane ka pozadi, dovodeći do nastanka opisanih preloma kostiju lica, oštećenja brojnih krvnih sudova, slomljenih kostiju, te krvnih sudova okolnog mekog tkiva lica, a zatim prodora krvnog sadržaja iz oštećenih krvnih sudova kako u lobanjsku jamu, tako i u sinuse čeone i obje gornjevilične kosti lica i šupljine sitaste kosti. Pored toga došlo je do prodora vazduha u lobanjsku jamu i stvaranja komunikacije između spoljašnje sredine i lobanjske jame oštenog, a na kraju sila kretanja se prenijela i na tkivo mozga dovodeći do nagnječenja tkiva velikog mozga. Došlo je i do pomjeranja slomljenih kostiju nosne piramide, te kompromitovanja disajne funkcije kod oštećenog i pojave dvostrukog viđenja na lijevom oku. Ova povreda mogla je nastati djelovanjem zamahnute noge. </span>
</p>
<p class="p1"></p>
<p class="p1">
<span>Na glavnom pretresu vještak je naveo da je kod oštećenog došlo do trajnog oštećenja moždanog tkiva, koje znači trajno oštećenje vrlo važnog organa, te da je taj dio tkiva velikog mozga koji je nagnječenjem oštećen, definitivno tj. trajno ispao iz funkcije velikog mozga i isti se ne može nadoknaditi funkcionalno odgovarajućim tkivom velikog mozga. Teoretski povreda kod oštećenog I.P. mogla je nastati i prilikom njegovog pada i udara ličnim dijelom glave o kakvu tvrdu podlogu, kao što je stepenište, a u momentu dok su se na njegovom tijelu nalazila još dva ljudska tijela, ali da je za njega ovakva mogućnost manje vjerovatna, odnosno nevjerovatna, zbog toga što na povrijeđenom dijelu glave I.P., ljekari nijesu konstatovali povrede karakteristične za nastanak u kontaktu s hipotetičkom podlogom (kao npr. rane razderotine kože i slično). Vještak je pojasnio da na koži lica oštećenog I.P., a na osnovu medicinske dokumentacije nema povreda koje bi ukazivale na kontakt ličnog dijela glave s kakvom tvrdom podlogom tipa stepenište ili sl. Povreda kod oštećenog I.P. nastala dana 07.07.2005. godine, a da imajući u vidu karakteristike povrede kod I.P., isti nakon zadobijanja povrede glave nije mogao drugima zadavati povrede, te da je oštećeni I.P. Igor povredu mogao zadobiti dok je bio u stojećem, ležećem ili u bilo kom drugom položaju tjela pod uslovom da je pomenuti lični dio glave bio okrenut ka sili koja je dijelovala na nastanak povrede. </span>
</p>
<p class="p1"></p>
<p class="p1"></p>
<p class="p1">
<span>Nalazom i mišljenjem vještaka medicinske struke dr B.B. od 22.07.2009. godine, koji je u vidu imao ljekarske potvrde Doma zdravlja Herceg Novi br. 1895 od 07.07.2005. godine, izvještaj ljekara specijaliste Bolnice "Vaso Ćuković" Risan br. 457 od 07.07.2005. godine, koja dokumentacija glasi na ime optuženog NJ.F., navedeno je da je optuženi NJ.F. dana 07.07.2005. godine kritičnom prilikom zadobio: povredu leđa u predjelu iznad desne lopatične regije, a u vidu nagnječenja i krvnog podliva, koja je nastala djelovanjem zamahnute tupo-tvrde sile ravne površine slabijeg inteziteta djelovanja, koja je djelovala na leđa optuženog NJ.F. u jednom navratu od pozadi, lako gore i lako desno, dovodeći do nagnječenja kože i oštećenja sitnih krvnih sudova. Ova povreda je mogla nastati djelovanjem bilo koje sile opisanih karakteristika, a kao npr. zamahnute šake, noge, prilikom hvatanja, rvanja ili pada na ravnu i tvrdu podlogu; povredu podlaktice desne ruke u vidu nagnječenja i krvnog podliva kože, koja je nastala dijelovanjem zamahnute tupo-tvrde sile ravne površine slabijeg inteziteta djelovanja koja je djelovala na desnu ruku povrijeđenog dovodeći do nagnječenja kože i oštećenja sitnih krvnih sudova kože, a mogla je nastati djelovanjem zamahnute pesnice, prilikom hvatanja ili povlačenja optuženog za podlakticu desne ruke; povredu lijevog ramena u vidu nagnječenja kože koja je nastala prilikom pada tim dijelom tijela na tvrdu i ravnu podlogu; povrede u vidu nagnječenja i krvnog podliva kože oba slabinska predjela tijela, nastala je prilikom hvatanja i rvanja. Sve povrede kod optuženog NJ.F. nastale su kratko vrijeme jedna za drugom i pojedinačno i u svom zbiru predstavljaju laku tjelesnu povredu. Na glavnom pretresu od 28.12.2011. godine, prilikom neposrednog saslušanja, vještak je pojasnio, da dodatnim tumačenjem izvještaja za optuženog NJ.F.a NJ.F.u koji je izdat od strane Bolnice Risan od 07.07.2005. godine pod rednim br. knjige pregleda 457, a zbog nečitko napisane dijagnoze, zbog čega mu se potkrala greška, da je povreda kod optuženog NJ.F. bila u predjelu desne strane leđa, ne iznad, već ispod lopatične regije, a što značajno mijenja suštinu objašnjenja same povrede, pa je sila koja je dovela do nastanka ovakve povrede morala djelovati na tijelo povrijeđenog od pozadi, više sa desne strane i blago odozdo na pomenuti predio leđa, te da ova povreda ne mijenja njegovo mišljenje u odnosu na težinu iste, pa da u zbiru s ostalim povredama predstavlja laku tjelesnu povredu. Povrede u vidu nagnječenja i krvnog podliva kože leđa u predjelu lopatične regije, a zatim podlaktice desne ruke, mogla je nastati djelovanjem zamahnutog metalnog čekića, a povreda lijevog ramena, zbog svoje nekarakterističnosti, mogla je nastati djelovanjem kakve mahanički zamahnute sile koja je imala karakteristike zamahnuto tupo-tvrde sile ravne površine i slabijeg inteziteta djelovanja, kao što je npr. zamahnuti čekić. </span>
</p>
<p class="p1"></p>
<p class="p1"></p>
<p class="p1">
<span>Nalazom i mišljenjem vještaka medicinske struke dr B.B., koji se zasniva na ljekarskoj potvrdi Doma zdravlja Herceg Novi br. 1900 od 07.07.2005. godine imenovanoj na optuženog Ž.M., navodi se da je optuženi Ž.M. dana 07.07.2005. godine kritičnom prilikom zadobio povredu ličnog dijela glave u vidu nagnejčenja nosne piramide i gornje usne spoljašnjeg usnog otvora, te preloma nosnih kostiju bez pomjeranja slomljenih okrajaka, koja je nastala djelovanjem zamahnute tupo-tvrde sile ravne površine slabijeg ili srednjeg inteziteta djelovanja, koja sila je djelovala na glavu povrijeđenog, na njegov središnji predio, od naprijed, dovodeći do opisane povrede, te oštećenja sitnih krvnih sudova, kako kože gornje usne i nosne piramide, tako i krvnih sudova slomljenih nosnih kostiju i sluzokože nosnih hodnika, te izlaska manje količine krvnog sadržaja na spoljašnje otvore nosa, koja povreda predstavlja laku tjelesnu povredu. Ovakva povreda mogla je nastati djelovanjem zamahnute otvorene ili zatvorene šake, ili neke druge slične sile opisanih karakteristika. </span>
</p>
<p class="p1"></p>
<p class="p1">
<span>Na glavnom pretresu davajući pojašnjenja, vještak navodi da je povreda kod optuženog Ž.M. mogla nastati djelovanjem i ostvarenim kontatktom između glave povrijeđenog, njegovog središnjeg ličnog dijela glave i glave lica koje nanosi povredu. Povreda kod optuženog nije morala proizvesti gubitak svijesti, mada se takva mogućnost ne može sasvim isključiti. Povreda je mogla nastati u momentu kada je povrijeđeni bio u stojećem stavu, ali je ista mogla nastati ukoliko je povrijeđeni bio u stojećem stavu ili u položaju tijela i glave nagnute ka nekoj strani, pod uslovom da je ličnim dijelom glave okrinut ka sili. </span>
</p>
<p class="p1"></p>
<p class="p1"></p>
<p class="p1">
<span>Nalazom i mišljenjem komisije sudskih vještaka psihijatara dr Tanje Mijatović Papić i dr N.D. i psihologa N.Š. od 11.12.2013. godine, zasnovanog na izvještajima ljekara specijaliste Doma zdravlja Herceg Novi Centar za mentalno zdravlje br. 1168 od 28.05.2013. godine, br. 762 od 03.04.2013. godine, izvještaju ljekara specijaliste dr Z.I. od 30.04.1996. godine, izvještaju ljekara specijaliste Instituta za mentalno zdravlje – Psihijatriski dispanzer za odrasle – Beograd od 07.10.1998. godine, listi kliničke i kliničko-neurofiziološke obrade Specijalne bolnice za psihijatriju Dobrota br. 450 od 01.09.1995. godine, otpusnoj listi s epikrizom Instituta za mentalno zdravlje – Odsjek za neuroze i granična stanja – Beograd br. 369 za period od 27.02.1996. godine do 05.04.1996. godine, izvještaju ljekara specijaliste Instituta za mentalno zdravlje – Psihijatriski dispanzer za odrasle Beograd od 01.12.1999. godine, izvještaju specijaliste dr Z.S. od 14.05.2001. godine, izvještaju ljekara specjaliste dr Z.S. od 26.08.2003. godine, otpusnoj listi Opšte bolnice Meljine br. 926 za period od 26.05.2010. do 01.06.2010. godine, otpusnoj listi s epikrizom Specijalne bolnice "Vaso Ćuković" Risan br. 640 za period od 10.04.2010. godine do 18.04.2011. godine, izvještaja specijaliste dr Z.S. br. 495 od 31.01.2000. godine, koja se dokumentacija odnosi na ime optuženog NJ.F., navodi se da je optuženi NJ.F.a NJ.F. osoba normalne prośečne inteligencije, s nižim strukturisanim poremećajem ličnosti, koji je obrazac trajnog maladaptivnog funkcionisanja, čije su dominantne karakteristike emocionalna nestabilnost, impulsivnost i slabost kontrole agresivnosti, da je taj poremećaj ličnosti kod njega duboko ukorijenjen, trajni obrazac mišljenja, doživljavanja sebe i drugih. Kod njega je u dvadesetogodišnjem periodu dijagnostikovan nepsihotični psihijatrijski poremećaj – disocijativni poremećaj, od koga se liječi medikamentima iz grupe sedativa, antidepresiva i psihostabilizatora, ali se kod njega konstatuje da je u psihičkom statusu stalno prisutna anksioznost (strah), poremećaj raspoloženja i povremeno krize doživljavanja sopstvenog identiteta i iskrivljenog doživljaja realiteta. Kritičnom prilikom optuženi NJ.F.a NJ.F. je ośetio strah vrlo jakog inteziteta, s doživljajem da se nalazi u smrtnoj opasnosti, koji se pojačavao, kada je oštećeni I.P. nastavio da ga udara. Takav intezitet afekta je morao uticati na svijest optuženog, pa je prva reakcija optuženog NJ.F.a NJ.F.a bila instiktivna, a njegovo dalje ponašanje ukazuje da je afekat vrlo jakog inteziteta trajao i dalje i čak prešao u afekat jake razdraženosti i bijesa, dovodeći ga u stanje afektivnog suženja svijesti đe nije imao prostora za racionalnu obradu svojih postupaka. Tempore criminis optuženi NJ.F.a NJ.F. je bio u stanju afektivnog suženja svijesti uslijed dejstva jakog afekta bijesa i straha, pri čemu je njegova sposobnost za racionalno sagledavanje svojih postupaka i upravljanja sopstvenim ponašanjem bila bitno smanjena. </span>
</p>
<p class="p1"></p>
<p class="p1"></p>
<p class="p1">
<span>Na glavnom pretresu predstavnici komisije vještaka psihijatri dr T.M.P. i dr N.D. navode da, ako se u obzir uzme pretpostavka kao utvrđena da je prema optuženom NJ.F.u NJ.F.i bilo više zamaha metalnim čekićem od strane oštećenog I.P., je optuženi NJ.F. imao realan doživljaj životne ugroženosti, ali je isti donekle mogao upravljati svojim postupcima. Svoj nalaz i mišljenje su dali pod pretpostavkom da se događaj odigrao na način kako je to opisano optužnicom, te da se uzme pod pretpostavkom da optuženi NJ.F. i nije nanio povrede oštećenom I.P.u, na osnovu njegove strukture ličnosti i psihijatrijskih poremećaja isti je bio u stanju jake afektivne razdraženosti čiji intenzitet nije mogao proći kako to uobičajeno prolazi kod velike većine osoba ili kod psihički zdravih ljudi. Psihičko stanje optuženog NJ.F. nije moglo da se promijeni u vrijeme kritičnog događaja, odnosno isti nije mogao da ozdravi, pa zatim da opet oboli od iste bolesti, jer se kod njega radi o kontinuitetnom stanju. S obzirom da njegov poremećaj ličnosti i nizak nivo organizacije strukture ličnosti, njegovo psihičko stanje, predstavlja podlogu na kojoj bi moglo doći do ispoljavanja drugih i ozbiljnijih psihijatrijskih poremećaja, što zahtijeva kontinuirano psihijatrijsko praćenje i psihomatsko medikamentno liječenje. Njegovo aktuelno psihičko stanje ne iziskuje bolničko liječenje, već ambulantni tretman u Centru za mentalno zdravlje, isto bi se moglo pogoršati, ukoliko se ne podvrgne liječenju, pa postoji rizik da bi u nekoj ozbiljnijoj konfliktnoj ili stresnoj situaciji došlo do gubitka kontrole u ponašanju.</span>
</p>
<p class="p1"></p>
<p class="p1"></p>
<p class="p1">
<span>Nalazom i mišljenjem komisije sudskih vještaka psihijatara dr T.M.P. i dr N.D. i psihologa N.Š. od 11.12.2013. godine navodi se da je optuženi Ž.M. osoba normalne prośečne inteligencije, čija je struktura ličnosti manje stabilne organizacije, s potencijalom za slabiju regulaciju emocija i agresivnosti u manje jasnim i provokativnijim situacijama, uz stalno prisutni značajan nivo anksioznosti i nesigurnosti u interpersonalnom funkcionisanju. Kod njega se u sadašnjem vremenu ne evidentiraju simptomi psihijatrijskog poremećaja. Pod uticajem svih okolnosti konfliktne situacije kod njega je došlo da stanja rastuće anksioznosti i straha, a od momenta kada je zadobio udarac u glavu ušao je u stanje pometenosti i trenutnog afekta jake afektivne razdraženosti – bijesa, što je kod njega dovelo do stanja svijesti u kojem je agresivno abreagovao, bez mogućnosti za racionalno sagledavanje posljedica svojih postupaka i bolju kontrolu ponašanja. Tempore criminis optuženi Ž.M. je bio u stanju afektivnog suženja svijesti usljed dejstva zadobijenog udarca, pri čemu je došlo do trenutne pometenosti i naglog izbijanja afekta jake razdraženosti i bijesa, pri čemu je njegova sposobnost za racionalno sagledavanje svojih postupaka i kontrolu sopstvenog ponašanja bila bitno smanjena. </span>
</p>
<p class="p1"></p>
<p class="p1"></p>
<p class="p1">
<span>Na glavnom pretresu predstavnici komisije vještaka psihijatri dr T.M.P. i dr N.D. pojasnile su da i zdrava osoba prilikom konfliktne situacije može biti u stanju afektivne razdraženosti i njena sposobnost da shvati značaj svoga djela i da upravlja postupcima može biti znatno smanjena, a takva osoba može biti i u privremenoj duševnoj poremećenosti usljed jakog afekta.</span>
</p>
<p class="p1"></p>
<p class="p1"></p>
<p class="p1">
<span>Dopisom Uprave policije – CB Herceg Novi br. 240/13-3405/2 od 06.08.2013. godine navodi se da je dana 07.07.2005. godine u 02:20 časova telefonomm dežurnoj službi CB Herceg Novi NJ.F. prijavio da je kod restorana "S." došlo do tuče i narušavanja javnog reda i mira. </span>
</p>
<p class="p1"></p>
<p class="p1">
<span>U izvodu iz kaznene evidencije za optuženog NJ.F.a NJ.F.u navedeno je da NJ.F. nije osuđivan. </span>
</p>
<p class="p1"></p>
<p class="p1">
<span>U izvodu iz kaznene evidencije za optuženog Ž.M. navodi se da je Ž.M. osuđivan presudom Osnovnog suda u Herceg Novom K.br. 140/04 od 10.06.2005. godine zbog krivičnog djela iz čl. 172 st. 3 u vezi st. 1 KZ RCG – izrečena mu je uslovna osuda kojom mu je utvrđena kazna zatvora u trajanju od 30 dana i određen rok provjeravanja od jedne godine. </span>
</p>
<p class="p1"></p>
<p class="p1"></p>
<p class="p1">
<span>Ocjenom izvedenih dokaza, sud je našao da okrivljeni nijesu dana 07.07.2005. godine oko 02:00 časova u Herceg Novom na Šetalištu V Danica u blizini restorana "S." kao saizvršioci teško tjelesno povrijedili i tako doveli u opasnost život oštećenog I.P., na način što su oštećenog koji je ležao na tlu, jer je prethodno rvajući se s optuženim NJ.F. pao, više puta udarili nogama u predjelu glave, usljed čega je oštećeni zadobio nagnječenje mozga, prelom čeone sitaste kosti, prelom nosnih kostiju s pomakom i prelom oba vilična sinusa, oštećenje brojnih krvnih sudova, slomljenih kostiju, te krvnih sudova okolnog mekog tkiva lica, zbog čega je došlo do prodora krvnog sadržaja u lobanjsku jamu i u sinusne čeone i obje gornje vilične kosti lica i šupljine sitaste kosti, te do protoka vazduha u lobanjsku jamu i na tkivo mozga dovodeći do nagnječenja tkiva velikog mozga i trajnog oštećenja moždanog tkiva koji predstavlja važan dio tijela oštećenog, usljed kojih povreda je kod oštećenog trajno oštećen važan organ, odnosno trajno oštećeno tkivo velikog mozga, dok je usljed pomjeranja slomljenih nosnih kostiju došlo do poremećaja disajne funkcije i pojave dvostrukog viđenja na lijevo oko oštećenog, koje povrede predstavljaju tešku tjelesnu povredu, pri čemu su optuženi bili svjesni svog djela i htjeli njegovo izvršenje, čime bi čime bi kao saizvršioci učinili krivično djelo teška tjelesna povreda iz čl. 151 st. 2 u vezi čl. 23 st. 2 KZ CG.</span>
</p>
<p class="p1"></p>
<p class="p1"></p>
<p class="p1">
<span>Najprije, optuženi NJ.F. i Ž.M. se terete da su zajedno oštećenog I.P. više puta udarili nogama u predjelu glave, dok je oštećeni ležao na tlu, jer je prethodno pao nakon rvanja s optuženim NJ.F.em NJ.F. – dakle, da su u saizvršilaštvu učinili krivično djelo koje im je stavljeno na teret – teška tjelesna povreda iz čl. 151 st. 2 KZCG, na štetu oštećenog I.P., usljed čega je kod oštećenog nastupila teška i po život opasna povreda.</span>
</p>
<p class="p1"></p>
<p class="p1">
<span>Za sud je u svakom slučaju, neupitno postojanje povreda koje je oštećeni I.P. zadobio kritičnom prilikom, što ne spore ni oštećeni niti okrivljeni, a predmetne su povrede, mogućnosti njihova nastanka, njihova težina i njihov uticaj na život i zdravlje oštećenog opisane nalazima i mišljenjima i kazivanjem sudskog vještaka medicinske struke dr B.B., koji je u vidu imao odgovarajuću medicinsku dokumentaciju.</span>
</p>
<p class="p1"></p>
<p class="p1">
<span>Isto tako, nesumnjivo je aktivno učešće okrivljenih u kritičnom događaju, ali se, uvjerenje je suda, okrivljenima ne može na teret staviti krivično djelo, učinjeno onako kako je to predstavljeno činjeničnim opisom optužnog akta, jer nijedan dokaz izveden u postupku ni najmanje ne ukazuje na to da se kritični događaj desio na način opisan u optužbi. </span>
</p>
<p class="p1"></p>
<p class="p1">
<span>Nijedan od sudionika i očevidaca kritičnog događaja – okrivljeni, oštećeni i svjedoci – na vjerodostojan način nijesu predstavili njegovo zbivanje. Sud je, ne umanjujući dokazni značaj odbrana okrivljenih niti kazivanja svjedoka, pošao od navoda oštećenog I.P., čiji je iskaz po logici stvari najbitniji da bi opstala optužba, a sam oštećeni, pridružujući se krivičnom gonjenju protiv okrivljenih i ispostavljajući imovinskopravni zahtjev, je iskazao takvu svoju želju – da okrivljeni budu oglašeni krivim, odnosno oštećeni nije, po uvjerenju suda, tokom postupka pokazao da je motivisan pomaganjem okrivljenim u izbjegavanju krivičnopravne odgovornosti. </span>
</p>
<p class="p1"></p>
<p class="p1">
<span>Kako oštećeni I.P. navodi, povrede nazančene u optužbi zadobio je kada ga je neko lice s leđa obuhvatilo rukama preko njegovih ruku i tako ga onemogućilo da se brani od fizičkog napada, a onda mu je neko lice nekim predmetom zadalo dva jaka udarca u predjelu glave, nakon čega je pokleknuo, kada je zadobio i treći udarac. Dok je zadobijao udarce, oštećeni je, veli, ispred sebe vidio NJ.F.a NJ.F.u, a da je tom prilikom tu bilo i, osim njega i okrivljenih, četvrto njemu nepoznato lice čiji identitet nije utvrđen.</span>
</p>
<p class="p1"></p>
<p class="p1">
<span>Imajući u vidu da je, kako navodi oštećeni, učesnik datog događaja bilo i četvrto lice, te da sam oštećeni precizno ne navodi ko ga je tačno obujmio preko ruku, odnosno ko mu je zadao udarce, stvara se dvojba u pogledu te dvije činjenice.</span>
</p>
<p class="p1"></p>
<p class="p1">
<span>U krivičnom postupku za odlučivanje u različitim njegovim stadijumima potrebni su različiti stupnjevi vjerovatnoće postojanja krivičnog djela i krivice učinioca. Tako, za pokretanje postupka dovoljni su osnovi sumnje da je neko lice učinilo krivično djelo, za optuženje je neophodna osnovana sumnja, dok se osuđujuća presuda može donijeti samo uz potpunu izvjesnost da je određeno lice učinilo određeno djelo.</span>
</p>
<p class="p1"></p>
<p class="p1">
<span>Neizvjesnost u ovom slučaju, po kazivanju oštećenog, postoji u tome da li je okrivljeni Ž.M. ili to četvrto odnosno treće lice na strani okrivljenih (oštećeni kaže da to sigurno nije okrivljeni NJ.F.) obuhvatilo s leđa oštećenog preko ruku, odnosno da li je okrivljeni NJ.F. ili okrivljeni Ž.M. ili to treće/četvrto lice, ili svi oni ili neki od njih zajedno, zadali udarce oštećenom. Dakle, što se tiče kazivanja oštećenog, na pouzdan/nesumnjiv način se ne može utvrditi krivica okrivljenih da su djelo za koje su optuženi učinili na način predstavljen optužbom. Takav zaključak suda ne mijenjaju ni određena "odstupanja" u kazivanju oštećenog, koje se ne može uzeti kao relevantna potpora za ovakve činjenične navode optužbe.</span>
</p>
<p class="p1"></p>
<p class="p1">
<span>Imajući prednje u vidu, "otpada" i saučesništvo okrivljenih u izvršenju djela, jer kazivanje oštećenog nije, pouzdan dokaz za nesumnjivost ni pojedinačnog, a kamoli zajedničkog učešća okrivljenih u izvršenju djela.</span>
</p>
<p class="p1"></p>
<p class="p1">
<span>Dalje, u činjeničnom opisu optužbe se navodi da su okrivljeni nogama oštećenom zadali više udaraca u predjelu glave, dok je oštećeni ležao na tlu, u koji položaj je dospio padom, jer se prethodno rvao s okrivljenim NJ.F..</span>
</p>
<p class="p1"></p>
<p class="p1">
<span>Oštećeni I.P. navodi da je udarce od kojih su mu nastupile predmetne povrede zadobio u stojećem (prva dva) odnosno u klečećem položaju (treći udarac). Oštećeni dalje kaže da su mu udarci zadati nekim "ubojitim" predmetom, a ne nogom. "Rvanje" s okrivljenim NJ.F. oštećeni opisuje kao to da je najprije okrivljenog NJ.F.iu uhvatio za prsi, a onda ga je neko uhvatio preko ruku – "nije bilo klasičnog rvanja". Ovakvo kazivanje oštećenog – ključan dokaz optuženja se ne može nikako podvesti pod činjenični opis optužbe, a isto takođe nije dovoljno da bi se na njemu, zasebno ili uz ostale njemu komplementarne dokaze, mogla zasnivati niti optužba, a nikako osuđujuća krivična presuda. Dakle, sve i kada bi sud bio vlastan da izmijeni činjenični opis optužnog akta, kod ovakvog dokaza, ali i cjelokupnog stanja stvari u predmetu, se ne može napraviti, smatra sud, nikakva činjenična konstrukcija koja bi odgovarala pravnoj kvalifikaciji, težini djela i njegovim posljedicama u konkretnom slučaju. </span>
</p>
<p class="p1"></p>
<p class="p1">
<span>Što se tiče odbrana okrivljenih, sud iste smatra neuvjerljivim, paušalnim i sebi i međusobno protivrječnim, te protivrječnim ostalim dokazima, zbog čega ih ne može uvažiti. </span>
</p>
<p class="p1"></p>
<p class="p1">
<span>Oba okrivljena u svojim odbranama ne opisuju kritični događaj ni približno kako je u optužbi predstavljeno. Jedna od podudarnosti u odbranama okrivljenih je "mogućnost" da je oštećeni predmetne povrede zadobio prilikom pada na betonsku površinu/ivicu trotoara. Okrivljeni NJ.F.a kaže da je oštećeni I.P., nakon što je njega prethodno izudarao čekićem, pao na stepenište dok su ga odvlačili "neki momci", među kojima su bili svjedoci I.F. i Č.Č.. Okrivljeni Ž.M. ima svoju "verziju" povređivanja oštećenog – oštećeni je povrijeđen padom na betonsku podlogu usljed rvanja s okrivljenim NJ.F.. Prvo, mogućnost da su date povrede kod oštećenog nastupile usljed pada i udara povrijeđenih površina na tvrdu/betonsku podlogu, po uvjerenju suda potpuno je eliminisana jasnim, ubjedljivim i određenim navodima nalaza i mišljenja vještaka medicinske struke dr B.B. i njegovim kazivanjem na glavnom pretresu. Drugo, protivurječnosti u odbranam okrivljenih u pogledu ove činjenice (ali i ostalih činjenica u vezi kritičnog i njemu prethodnog događaja) su očigledne da se ne može nikako povjerovati u ovakav "pad" oštećenog.</span>
</p>
<p class="p1"></p>
<p class="p1">
<span>Takođe, kazivanja svjedoka M.P., M.M.,  a Č.Č.a i I.F. su neistinita, protivurječna, nelogična, paušalna i, nadasve, nepouzdana za utvrđivanje bilo kakve za navode optužnice odlučne činjenice.</span>
</p>
<p class="p1"></p>
<p class="p1">
<span>Svjedok M.P. navodi da je oštećeni I.P. raspravljao s nekim momkom koji je bio konobar u lokalu "S.", da su se njih dvojica međusobno vrijeđali, ali da nije bilo fizičkog kontakta među njima. Kada se vratio s plaže, vidio je I.P. da leži na asfaltu a pored njega su bila dva momka od kojih je jedan bio onaj s kojim se I.P. prije toga psovao, pri čemu ti momci nijesu tukli I.P.a. Ovakvo kazivanje svjedoka M.P. nije dovoljno vjerodostojno da bi se moglo zaključiti s kojim od okrivljenih je oštećeni I.P. došao prethodno u verbalan sukob, jer su oba okrivljena radila kao konobari u lokalu "S." (okrivljeni NJ.F.a je bio i šef tog lokala). Dakle, iskaz svjedoka M.P. se ne može nadovezati ni na koji drugi dokaz da bi se moglo zaključiti da su okrivljeni oštećenom nanijeli povrede kako predstavlja optužba – dok je oštećeni ležao na tlu. Svjedok se u pogledu identiteta lica koja su stajala pored oštećenog I.P.a dok je ležao na tlu izjašnjava neodređeno, a kazivanje samog oštećenog i ostalih svjedoka se ne može dovesti u logičku vezu s ovim iskazom da bi se izveo zaključak da je svjedok P. primijetio okrivljene NJ.F.u i Ž.M.a dok su oni stojali pored oštećenog I.P.a nakon što su mu zadali predmetne povrede. </span>
</p>
<p class="p1"></p>
<p class="p1">
<span>Takođe, ni iskaz svjedoka M.M. se ne može cijeniti kao bitan i pouzdan za optuženje, odnosno ovaj iskaz ni u jednom svom dijelu ne pruža nikakvu činjeničnu potporu optužbi. Ovaj svjedok se izjasnila da je kritičnom prilikom, kada je došlo do fizičkog sukoba među okrivljenima s jedne i oštećenim s druge strane, oštećeni I.P. izašao s čekićem u ruci i krenuo na okrivljenog NJ.F.u s leđa, a Ž.M. je viknuo NJ.F.i da pazi, nakon čega je I.P. započeo udarati NJ.F.u čekićem, od čega je NJ.F.a pao, a onda je iz lokala izašao "konobar Ivan" i dvije konobarice iz kioska brze hrane i uhvatili I.P.a kako bi mu oduzeli čekić, pa dok su se oni s I.P.em otimali oko čekića, NJ.F.a je ustao i udario I.P.a nogom u predjelu tijela. Tada je nastalo rvanje i "sva četvorica su pali" – svjedok misli na optužene, oštećenog i izvjesnog "konobara Ivana". Činjenica da ovaj svjedok spominje izvjesnog "konobara Ivana" (za koga sud pretpostavlja da je u pitanju svjedok I.F.) i dvije konobarice iz lokala brze hrane, udaljava u činjeničnom smislu iskaz ovog svjedoka od kazivanja svih ostalih aktera i očevidaca kritičnog događaja, jer, iako druga saslušana lica u postupku spominju prisustvo "više lica" na kritičnom mjestu, niko od njih ne spominje te dvije konobarice. Takođe je očigledno da je i ovaj svjedok svoje kazivanje pokušala prilagoditi "vjerovatnoći" okrivljenih da je povreda kod oštećenog nastupila "padom". Sud je već dao jasne razloge zašto se u takvu konstrukciju nikako ne može povjerovati. </span>
</p>
<p class="p1"></p>
<p class="p1">
<span>Posebne dvije svoje "varijante" kritičnog događaja iznio je svjedok Č.Č.. U prethodnom postupku je rekao da, nakon što je došlo do tuče između optuženog NJ.F. i oštećenog I.P., nije mogao jasno viđeti ko je koga od njih dvojice udarao, ali su obojica pali u kanal do plaže, nakon čega se pojavio Ž.M. i nogom udario I.P.a u predjelu glave dok je I.P. ležao na zemlji. Na glavnom pretresu svjedok Č.Č. je iznio drugačije svoje zapažanje pojedinih (za sud bitnih) detalja kritičnog događaja. Naime, nakon započinjanja tuče između NJ.F.e i I.P.a, pritrčao je iz mraka okrivljeni Ž.M. i udario I.P. u predjelu tijela, ali se ovaj svjedok nije mogao izjasniti da li je Ž.M. I.P.a udario nogom ili pesnicom. Takođe, ovom svjedoku nije poznato koji od okrivljenih i kakvim udarcem je oštećenom nanio kritičnu povredu, ali je siguran da su ga oba udarali. Nadalje, svjedok Č.Č. u prethodnom postupku kaže da je na lice mjesta došla policija nakon što je okrivljeni Ž.M. nogom u glavu udario I.P.a, dok na glavnom pretresu takvo svoje kazivanje "koriguje" navodeći da je on pomogao I.P.u da ustane poslije tuče i da je tada došla policija. Iako svjedok Č.Č. razlike u svom kazivanju "opravdava" velikom vremenskom distancom, sud ne može povjerovati njegovom iskazu zbog očiglednih i činjeničkih vrlo bitnih razlika u njegovim navodima, jer se te razlike ne odnose na zanemarljive detalje koje bi zaboravila bilo koja osoba prośečnih intelektualnih sposobnosti, nego su u pitanju odlučni momenti koji bi se, smatra sud, urezali u pamćenje svakog mentalno zdravog posmatrača kritičnog događaja.</span>
</p>
<p class="p1"></p>
<p class="p1">
<span>Svjedok I.F. takođe nije doprinio svojim kazivanjem da stanje stvari u ovom predmetu u smjeru koji nameće optužba bude bolje razjašnjeno. Ovaj svjedok se izjašnjava da je najprije došlo do verbalnog sukoba između oštećenog I.P.a i okrivljenog NJ.F.e – njih dvojica su razmjenjivali teške uvrede. Nakon toga on je otišao u I.P.ev lokal da bi I.P.a smirio da se ne svađa, ali to na I.P.a nije uticalo nego je iz svog lokala uzeo neki predmet i izašao na površinu šetališta da bi se obračunao s okrivljenim NJ.F.. Za I.P.em i on je izašao na šetalište i tada je primijetio da je NJ.F.a u klečećem položaju držao ruke preko glave da bi se zaštitio od udaraca, da je bio okrenut prema I.P.u koji je u zamahnutoj ruci držao neki predmet, vjerovatno onaj koji je ponio iz lokala. Na licu mjesta tada nije bilo više lica – bili su tamo samo okrivljeni NJ.F.a i Ž.M. i oštećeni I.P.. On je stao između NJ.F.e i I.P.a da se ne bi svađali, NJ.F.u je unazad povukao okrivljeni Ž.M., a on je povukao I.P.a. Dok je vukao I.P.a unazad, da bi spriječio njegovu svađu s NJ.F., on i I.P. su se sapleli o betonski parapet na šetalištu i na taj parapet su pali. Očigledno je da i ovaj svjedok ima namjeru potkrijepiti navode okrivljenih o tome da je oštećeni povrede zadobio prilikom pada, a time olakšati i krivičnopravni položaj okrivljenih u postupku. Međutim, već su navedeni razlozi zbog kojih sud takav navod smatra neistinitim i neosnovanim. Takođe, neke detalje kritičnog događaja koje ovaj svjedok navodi – na primjer, da su on i okrivljeni Ž.M. razvađali I.P.a i NJ.F.u – ne spominje niko od saslušanih lica, zbog čega sud smatra da je kazivanje ovog svjedoka u raskoraku s odbranama okrivljenih i kazivanjem ostalih svjedoka, a samim tim je i lišeno svake vjerodostojnosti. </span>
</p>
<p class="p1"></p>
<p class="p1"></p>
<p class="p1">
<span>Dakle, na osnovu odbrana okrivljenih i kazivanja oštećenog i ostalih svjedoka jedino se sa sigurnošću može utvrditi da se kritični događaj desio u mjestu i vremenu, kao i da je nastupila štetna posljedica kako to predstavlja optužba. Koja lica su, zajednički ili pojedinačno, aktivno učestovala u tom događaju ostvarujući svojim radnjama elemente bića krivičnog djela koje je predmet optužbe, ne može se s potpunom izvjesnošću utvrditi iz raspoloživih dokaza. Sud je s tim u vezi, rukovodeći se načelom materijalne istine u krivičnom postupku, pokušao obezbijediti na glavnom pretresu prisustvo svjedoka M.P. i M.M., ne bi li se njihovim saslušanjem razjasnilo stanje stvari u ovom pravnom slučaju, ali im pozive iz više navrata nije bilo moguće uručiti na sudu poznatim adresama. Iz navedenog razloga, a budući da imenovani svjedoci prebivaju u stranoj državi, sud je odlučio da pročita njihove iskaze, naravno, uz saglasan prijedlog stranaka. Zbog toga je sud opozvao i rješenje o ponovnom saslušanju vještaka medicinske struke dr B.B..</span>
</p>
<p class="p1"></p>
<p class="p1">
<span>Dakle, sud je stanovišta da nema dokaza da su okrivljeni NJ.F. i Ž.M. učinili krivično djelo koje im se stavlja na teret na način kako je predstavljeno u činjeničnom opisu optužnog akta zbog čega ih je oslobodio optužbe. </span>
</p>
<p class="p1"></p>
<p class="p1">
<span>Kako je sud donio oslobađajuću presudu u ovoj pravnoj stvari, nepotrebno je cijeniti psihičko stanje okrivljenih prilikom kritičnog događaja, zbog čega nijesu značajni za odluku ljekarska dokumentacija i nalazi i mišljenja tima sudskih vještaka u vezi stanja uračunjivosti okrivljenih kritičnom prilikom.</span>
</p>
<p class="p1"></p>
<p class="p1">
<span>Sud je, shodno čl. 239 st. 3 ZKP-a, uputio oštećenog I.P. da imovinskopravni zahtjev može ostvariti u redovnom parničnom postupku, jer na osnovu utvrđenih činjenica u ovom postupku nije moguće odlučiti o tom pitanju.</span>
</p>
<p class="p1"></p>
<p class="p1">
<span>Kako su okrivljeni oslobođeni od optužbe, osnovom čl. 230 st. 1 ZKP-a, odlučeno da troškovi krivičnog postupka padnu na teret budžetskih sredstava suda. </span>
</p>
<p class="p1"></p>
<p class="p1">
<span>Iz iznijetih razloga, na osnovu čl. 373 st. 1 tač. 2 ZKP-a, odlučeno je kao u izreci. </span>
</p>
<p class="p1"></p>
<p class="p1"></p>
<p class="p2">
<span>OSNOVNI SUD U HERCEG NOVOM</span>
</p>
<p class="p2">
<span>Dana 25.12.2015. godine</span>
</p>
<p class="p1"></p>
<p class="p1"></p>
<table class="t1">
<tbody>
<tr class="r1">
<td class="td1">
<p class="p2">
<span>Zapisničar,</span>
</p>
<p class="p2">
<span>Biljana Šekularac</span>
</p>
</td><td class="td2">
<p class="p2">
<span>SUDIJA,</span>
</p>
<p class="p2">
<span>Andrija Marojević</span>
</p>
</td>
</tr>
</tbody>
</table>
<p class="p1"></p>
<p class="p1"></p>
<p class="p1"></p>
<p class="p1">
<span>PRAVNA POUKA: Protiv presude se može izjaviti žalba u roku od petnaest dana od dana prijema iste, preko ovoga suda Višem sudu u Podgorici. </span>
</p>
<p class="p1"></p>
<p class="p1"></p>
<p class="p1"></p>
<p class="p1"></p>
<p class="p5"></p>


</body>