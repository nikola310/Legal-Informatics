<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{text-align:justify;hyphenate:auto;font-family:Arial;font-size:12pt;}
.p2{text-align:center;hyphenate:auto;font-family:Arial;font-size:12pt;}
.p3{text-align:justify;hyphenate:auto;font-family:Arial;font-size:14pt;}
.p4{text-align:justify;hyphenate:auto;font-family:Times New Roman;font-size:12pt;}
.p5{text-align:start;hyphenate:auto;font-family:Times New Roman;font-size:12pt;}
.s1{font-weight:bold;}
</style>
<meta content="milosav.zekic" name="author">
</head>
<body class="b1 b2">
<p class="p1"></p>
<p class="p2"></p>
<p class="p2"></p>
<p class="p1">
<span>OSNOVNI SUD U ROŽAJAMA</span>
</p>
<p class="p1">
<span>K.br. 121/11</span>
</p>
<p class="p1"></p>
<p class="p1"></p>
<p class="p2">
<span>U IME CRNE GORE</span>
</p>
<p class="p2"></p>
<p class="p2"></p>
<p class="p1">
<span>	Sudija Osnovnog suda u Rožajama Milosav Zekić, uz učešće zapisničara Azre Dacić, rješavajući po optužnom predlogu Osnovnog državnog tužilaštva iz Rožaja Kt.br. 133/11 od 05.07.2011.g. podnijet protiv okrivljenog H. I. iz Paučine, Opština Rožaje, zbog krivičnog djela nasilje u porodici ili u porodičnoj zajednici iz čl. 220. st. 2. u vezi st. 1. Krivičnog zakonika, nakon održanog glavnog i javnog pretresa u prisustvu Osnovnog državnog tužioca Kalač Hajrana, oštećene D. E. i okrivljenog, dana 20.09.2011.g. donio je i javno objavio</span>
</p>
<p class="p1"></p>
<p class="p1"></p>
<p class="p2">
<span>P R E S U D U</span>
</p>
<p class="p1"></p>
<p class="p1"></p>
<p class="p1">
<span>	Okrivljeni H. I.  JMBG, od oca H. i majke A, rodj. S, rodjen u Paučini, Opština Rožaje, gdje i živi, drž. CG, razumije crnogorski jezik, a njegov jezik je bosanski, pismen, završio srednju školu, nezaposlen, oženjen, otac 2 maloljetne djece, siromašnog imovnog stanja, osudjivan,  presudom Osnovnog suda Rožaje K.br. 329/01 od 14.12.2001.g. zbog krivičnog djela nedozvoljena trgovina iz čl. 131/3-1 na kaznu zatvora u trajanju od 3 mjeseca uslovno 1 godina, </span>
</p>
<p class="p1"></p>
<p class="p1">
<span>	</span>
</p>
<p class="p2">
<span>OSLOBADJA SE OD OPTUŽBE</span>
</p>
<p class="p2"></p>
<p class="p1"></p>
<p class="p1">
<span>	Da je,</span>
</p>
<p class="p1">
<span>	dana 01.07.2011.g. oko 21,30 h, u porodičnoj kući u selu Paučina, Opština Rožaje, primjenom grubog nasilja narušio tjelesni i duševni integritet člana svoje porodice-vanbračne supruge D. E, na način što joj je uputio uvredljive i prijeteće riječi, a zatim je stisnutim pesnicama više puta udario u predjelu glave i tijela, a nakon toga i drvenom cepanicom-sredstvom podobnim da tijelo teško povrijedi ili zdravlje teško naruši udario više puta po tijelu, da bi potom uzeo pištolj marke "Zastava" kalibra 7,62 mm ser.broja H-217030 i prislonio joj isti na glavu, nanoseći joj tom prilikom lake tjelesne povrede u vidu hematoma ispod lijevog oka veličine oko 3x3 cm, hematoma na desnoj strani gornje usne veličine 1x1 cm, hematoma iznad desnog lakta veličine 5x5 cm, hematoma u predjelu lijevog lakta veličine 1x10 cm, hematoma u predjelu lijevog kuka veličine 10x10 cm i hematoma u predjelu desnog kuka veličine 5x5 cm,</span>
</p>
<p class="p1">
<span>	-čime bi izvršio krivično djelo nasilje u porodici ili u porodičnoj zajednici iz čl. 220. st. 2. u vezi st. 1. Krivičnog zakonika,</span>
</p>
<p class="p1">
<span>	-Jer nije dokazano da je izvršio djelo za koje je optužen.</span>
</p>
<p class="p1">
<span>	Troškovi krivičnog postupka u iznosu od 60,50 eura padaju na teret budžetskih sredstava.</span>
</p>
<p class="p1">
<span>	Odštetnog zahtjeva nije bilo.</span>
</p>
<p class="p1">
<span>	Odbija se kao neosnovan predlog ODT-a kojim je tražio da se od okrivljenog oduzme pištolj marke "Zastava" kalibra 7,62 mm, ser.broj H-217030 sa okvirom bez metaka.</span>
</p>
<p class="p1"></p>
<p class="p1"></p>
<p class="p2">
<span>O b r a z l o ž e nj e</span>
</p>
<p class="p1"></p>
<p class="p1"></p>
<p class="p1">
<span>	Osnovno državno tužilaštvo iz Rožaja, podnijelo je ovome sudu optužni rpedlog Kt.br. 133/11 od 05.07.2011.g. protiv okrivljenog H. I. iz Paučine, Opština Rožaje, zbog krivičnog djela nasilje u porodici ili u porodičnoj zajednici iz čl. 220. st. 2. u vezi st. 1. Krivičnog zakonika (KZ). </span>
</p>
<p class="p1">
<span>	Na glavnom pretresu ODT Kalač Hajran je precizirao činjenični opis djela kao u dispozitivu ove presude, te je predložio da sud okrivljenog oglasi krivim zbog krivičnog djela koje mu je optužbom stavljeno na teret i da ga osudi na kaznu zatvora u trajanju od 3 mjeseca i izrekene mjeru bezbijednosti oduzimanja pištolja kao predmet izvršenja krivičnog djela.</span>
</p>
<p class="p1">
<span>	Oštećena D. E. je u završnoj riječi istakla da se ne pridružuje krivičnom gonjenju ODT-a u odnosu na okrivljenog i ne postavlja odštetni zahtjev.</span>
</p>
<p class="p1">
<span>	Okrivljeni je u svojoj odbrani istakao: da sa oštećenom D. E. živi u braku od prije 4 godine i imaju dvoje djece. Žive u porodičnoj kući u selu Paučina, Opština Rožaje i dobro se slažu. Da se dana 01.07.2011.g. oko 21,30 časova posvadjao sa oštećenom, ali je nije tukao pesnicama, drvenom cepanicom, niti se mašio pištolja, te joj nije nanio tjelesne povrede. Tada se oštećena naljutila i otišla prema Rožajama, tako da je moguće da se povrijedila kada je išla pješice preko livada i šuma. Nakon desetak dana sa oštećenom se izmirio i ona se vratila kod njega, tako da od tada žive u slozi, ljubavi i uzajamnom poštovanju. Predložio je da ga sud oslobodi od optužbe, jer nije izvršio djelo za koje je optužen.</span>
</p>
<p class="p1">
<span>	Po ovoj krivičnopravnoj stvari, sud je izveo dokaze: saslušao svedoka-oštećenu D. E, koja je u početku izjavila da ne želi da svedoči, nakon čega je u toku dokaznog postupka izjavila da želi da svedoči i dala svoj iskaz, saslušao vještaka medicinske struke Dr K. H, izvršio uvid u potvrdu o privremeno oduzetim predmetima Ispostave Rožaje, uvid u izvještaj ljekara jedinice HMP Rožaje broj 5244 od 01.07.2011.g., uvid u oružni list MUP-a Crne Gore br. 260/00 na ime H. H. i uvid u izvod iz kaznene evidencije na ime okrivljenog, dok nije saslušao svedoka H. H. koji je oslobodjen od dužnosti svedočenja i izjavio da ne želi da svedoči.</span>
</p>
<p class="p1">
<span>	Cijeneći odbranu okrivljenog i sve izvedene dokaze kako pojedinačno, tako i u medjusobnoj vezi, u smislu čl. 370. st. 3. Zakonika o krivičnom postupku (ZKP), sud je našao da nije dokazano da je okrivljeni izvršio krivično djelo koje mu je optužbom stavljeno na teret, pa je istog oslobodio od optužbe primjenom čl. 373. tač. 2. ZKP. </span>
</p>
<p class="p1">
<span>	Naime, iz iskaza svedoka-oštećene D. E. utvrdjuje se da je okrivljeni kritičnog dana nije tukao pesnicama, drvenom cepanicom, niti se mašio pištolja, te joj nije nanio tjelesne povrede. Istakla je da joj je okrivljeni ranije obećao da će živeti u gradu, te pošto nije ispunio obećanje kritičnog dana se zbog toga posvadjala sa njim i odlučila da ga napusti, te je pošla prema gradu u namjeri da se više ne vraća da živi sa njim. Uz put se više puta spotakla i padala po šumi, livadi i na kamenju, jer je bila noć, te je tom prilikom zadobila tjelesne povrede. Kasnije je shvatila da nemaju mogućnosti da žive u gradu, jer nijesu zaposleni, te da treba da nastavi zajednički život sa okrivljenim zbog djece, te se vratila kod njega nakon 10 dana i sada žive u slozi i bez svadje.</span>
</p>
<p class="p1">
<span>	Imajući u vidu iskaz oštećene, koji je sud prihvatio kao jasan, objektivan i uvjerljiv, iz kojeg se nesumnjivo utvrdjuje da okrivljeni kritičnog dana nije udarao pesnicama i drvenom cepanicom, niti se mašio pištolja, te joj nije nanio navedene povrede, već je iste zadobila prilikom pada kada se kretala poješice od Paučine prema Rožajama, a dovodeći isti u vezu sa nalazom i mišljenjem vještaka medicinske struke Dr K. H. iz kojeg se utvrdjuje da je oštećena kritičnog dana zadobila povrede u vidu hematoma ispod lijevog oka veličine oko 3x3 cm, hematoma na desnoj strani gornje usne veličine 1x1 cm, hematoma iznad desnog lakta veličine 5x5 cm, hematoma u predjelu lijevog lakta veličine 1x10 cm, hematoma u predjelu lijevog kuka veličine 10x10 cm i hematoma u predjelu desnog kuka veličine 5x5 cm, koje se pojedinačno i zbirno kvalifikuju kao lake tjelesne povrede i iste su mogle biti nanijete zamahnutom tupom mehaničkom silom ili tupim predmetom kao i prilikom pada o tvrdu podlogu kao što je zemlja, drvo, kamen i sl., te u vezu sa iskazom okrivljenog iz kojeg proizilazi da oštećenu kritičnog dana nije udarao pesnicom, drvenom cepanicom i sličnim predmetom i nije se mašio pištolja, zaista se nedvosmisleno zaključuje da nema dokaza koji bi sa sigurnošću upućivali na zaključak da je navedene povrede oštećenoj nanio okrivljeni. Na suprot tome iz iskaza okrivljenog i oštećene proizilazi da je navedene povrede oštećena zadobila prilikom pada kada se kretala od sela Paučine prema Rožajama poješice, čiji iskazi nalaze oslonca i u nalazu i mišljenju vještaka medicinske struke iz kojeg se vidi da je oštećena mogla zadobiti opisane povrede i na način kako je to ona predstavila, tako da nema sumnje u drugačije činjenično stanje. </span>
</p>
<p class="p1">
<span>	Iz ovakvog utvrdjenog činjeničnog stanja nesumnjivo proizilazi da nije dokazana teza optužbe da je okrivljeni kritičnog dana primjenom grubog nasilja narušio tjelesni i duševni integritet oštećene na način kako je to opisano u dispozitivu optužbe, jer je nije udarao stisnutim pesnicama i drvenom cepanicom, niti se mašio pištolja, pa samim tim nije ni dokazano da je izvršio krivično djelo nasilje u porodici ili u porodičnoj zajednici iz čl. 220. st. 2. u vezi st. 1. KZ.</span>
</p>
<p class="p1">
<span>	Pošto nije dokazano da je okrivljeni izvršio krivično djelo koje mu je optužbom stavljeno na teret, to je sud primjenom načela in dubio pro reo (u slučaju sumnje u korist okrivljenog), istog oslobodio od optužbe, te odlučio kao u dispozitivu ove presude, na osnovu čl. 373. st. 2. ZKP.</span>
</p>
<p class="p1">
<span>	Na osnovu čl. 230. st. 1. u vezi čl. 226. st. 2. tač. 1. ZKP troškovi krivičnog postupka u iznosu od 60,50 eura, koji se odnose na ime troškova za vještačenje padaju na teret budžetskih sredstava.</span>
</p>
<p class="p1">
<span>	Odštetnog zahtjeva nije bilo.</span>
</p>
<p class="p1">
<span>	Pošto u postupku nije dokazano da se okrivljeni kritičnog dana mašio pištolja marke "Zastava", kalibra 7,62 mm, serijski broj H-217030 vlasništvo oca okrivljenog H. H, to je sud odbio predlog ODT-a kojim je tražio da se od okrivljenog oduzme navedeni pištolj.</span>
</p>
<p class="p1">
<span>	Sa izloženog odlučeno je kao u dispozitivu ove presude.</span>
</p>
<p class="p1">
<span> </span>
</p>
<p class="p1"></p>
<p class="p1"></p>
<p class="p1">
<span>	OSNOVNI SUD U ROŽAJAMA, dana 20.09.2011.g.</span>
</p>
<p class="p1"></p>
<p class="p1"></p>
<p class="p1">
<span>Zapisničar,							S U D I J A,</span>
</p>
<p class="p1">
<span>Azra Dacić s.r.						Milosav Zekić  s.r.</span>
</p>
<p class="p1"></p>
<p class="p1"></p>
<p class="p1">
<span>PRAVNA POUKA: Protiv ove presude može se izjaviti žalba u roku od 8 dana od dana prijema iste i to Višem sudu u Bijelom Polju, a preko ovog suda.</span>
</p>
<p class="p1"></p>
<p class="p3">
<span class="s1">       </span>
</p>
<p class="p4"></p>
<p class="p5"></p>


</body>