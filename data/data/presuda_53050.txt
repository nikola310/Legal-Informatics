<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.9840278in 0.9840278in 0.9840278in 0.9840278in;}
.p1{text-align:center;hyphenate:auto;font-family:Calibri;font-size:11pt;}
.p2{text-align:end;hyphenate:auto;font-family:Arial;font-size:12pt;}
.p3{text-align:center;hyphenate:auto;font-family:Arial;font-size:12pt;}
.p4{text-align:justify;hyphenate:auto;font-family:Arial;font-size:12pt;}
.p5{text-indent:0.49166667in;text-align:justify;hyphenate:auto;font-family:Arial;font-size:12pt;}
.p6{text-align:justify;hyphenate:auto;font-family:Times New Roman;font-size:12pt;}
.p7{text-indent:0.5in;text-align:justify;hyphenate:auto;font-family:Arial;font-size:12pt;}
.p8{text-align:start;hyphenate:auto;font-family:Arial;font-size:12pt;}
.p9{text-indent:0.49166667in;text-align:start;hyphenate:auto;font-family:Arial;font-size:12pt;}
.p10{text-align:start;hyphenate:auto;font-family:Times New Roman;font-size:12pt;}
.p11{margin-bottom:0.1388889in;text-align:start;hyphenate:auto;font-family:Calibri;font-size:11pt;}
.s1{font-weight:bold;}
</style>
<meta content="vesna.pean" name="author">
</head>
<body class="b1 b2">
<p class="p1">
<!--Image link to '0.png' can be here-->
</p>
<p class="p2">
<span>K.387/12/12</span>
</p>
<p class="p3">
<span>U IME CRNE GORE</span>
</p>
<p class="p3"></p>
<p class="p4">
<span>	OSNOVNI SUD U KOTORU, kao nadležni prvostepeni krivični sud, po sudiji Momirki Marović, uz učešće zapisničara Ane Marije Petković, u krivičnom predmetu protiv optuženog B. P. zbog krivičnog djela teške tjelesne povrede iz člana 151. stav 1 Krivičnog zakonika koji se vodi po optužnom predlogu ODT Kotor Kt. broj 405/12 od 04.10.2012. godine, nakon glavnog i javnog pretresa održanog dana 13.03.2013. godine u prisustvu savjetnika ODT Kotor Jelene Stanišić, optuženog B.P., njegovog branioca advokata J. V., oštećenog T. G. i njegovog punomoćnika advokata S. Đ., dana 14.03.2013. godine donio i javno objavio sledeću</span>
</p>
<p class="p4"></p>
<p class="p3">
<span>P R E S U D U</span>
</p>
<p class="p3"></p>
<p class="p4">
<span>	OPTUŽENI B.P., od ova J. i majke D. rođene K., rođen ... godine u K., stalno nastanjen u R., , državljanin CG, privatnik, sa završenom SSS, neoženjen, bez djece, lošeg imovnog stanja, ranije osuđivan Presudom Osnovnog suda u Kotoru K. 9/11/11 od 07.04.2011. godine zbog krivičnog djela ugrožavanja saobraćaja iz člana 339 stav 3 u vezi stava 1 Kz-a na 30 dana zatvora, uslovno na jednu godinu i Presudom Osnovnog suda u Kotoru K. 429/11/11 od 20.10.2011. godine zbog krivičnog djela ugrožavanje sigurnosti iz člana 168. stav 2 u vezi stava 1 Kz-a, na novčanu kaznu u iznosu od 800 eura, protiv koga se ne vodi postupak za drugo krivično djelo,</span>
</p>
<p class="p4"></p>
<p class="p3">
<span>K r i v  j e</span>
</p>
<p class="p3"></p>
<p class="p4">
<span>	Što je dana 14.07.2012. godine oko 22,00 časa preko puta hotela T. u R., Opština K., teško tjelesno povrijedio oštećenog T.G.iz Podgorice, svjestan da može učiniti djelo, pa je na to pristao, na način što je vozeći se u PMV marke ,,Jeep" kojim je upravljao B. K., sa mjesta suvozača prethodno stavivši maramu na glavu pitao oštećenog na engleskom jeziku, gdje se nalazi hotel T. te mu je oštećeni na engleskom jeziku objašnjavao da se hotel T. nalazi preko puta njihovog vozila, da bi se okrivljeni sa drugovima u vozilu počeo smijati, a oštećeni mu rekao " idi u kurac", nakon čega se okrenuo i pošao put svog parkiranog vozila da bi u jednom trenutku primjetio okrivljenog da ide  za  njim govoreći mu " kome ti u kurac" a zatim se svom težinom bacio na njega, na zemljanu strminu i počeo ga udarati rukama i nogama  po  tijelu, govoreći mu ,,hoćeš li da te ubijem" od kojih udaraca je oštećeni zadobio tešku tjelesnu povredu u vidu iščašenja zgloba desnog ramena sa  oguljotinama kože  u predjelu desnog  ramena, uganuće zglobova između grudne kosti i desnih rebara, nagnječenje desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini,</span>
</p>
<p class="p4"></p>
<p class="p5">
<span>- čime je učino krivično djelo teške tjelesne povrfede iz člana 151. stav 1 Krivičnog zakonika.</span>
</p>
<p class="p4"></p>
<p class="p5">
<span>Pa ga sud na osnovu odredbi člana 3, 5, 8, 13, 15, 32, 33, 36, 42, 45, 46 Kz-a i člana 368 i 374 Zkp-a</span>
</p>
<p class="p4"></p>
<p class="p3">
<span>O S U Đ U J E</span>
</p>
<p class="p3"></p>
<p class="p4">
<span>	NA KAZNU ZATVORA u trajanju od 3 mjeseca, koju će izdržati po pravosnažnosti presude.</span>
</p>
<p class="p4"></p>
<p class="p4">
<span>	Dužan je optuženi da na ime sudskog paušala uplati iznos od 50,00 eura i na ime troškova krivičnog postupka iznos od  148,50 eura u roku od 30 dana od dana pravosnažnosti presude, na žiro račun broj 832-16-52 u korist budžeta Crne Gore i dokaz o uplati dostaviti ovom sudu s pozivom na broj K 387/12/12.</span>
</p>
<p class="p4"></p>
<p class="p3">
<span>O b r a z l o ž e n j e</span>
</p>
<p class="p3"></p>
<p class="p4">
<span>	ODT Kotor aktom Kt. broj 405/12 od 04.10.2012. godine optužilo je Bjeladinović Petra zbog izvršenja krivičnog djela teške tjelesne povrede iz člana 151 stav 1 Krivićnog zakonika. </span>
</p>
<p class="p4"></p>
<p class="p4">
<span>	U svojoj odbrani optuženi B. P. je naveo da ne priznaje izvršenje krivičnog djela, niti krivicu za isto. Negdje u julu mjesecu 2012. godine on je zajedno sa svojim drugovima B. K., A. O. i V. B. htio da se provoza vozilom „Jeep“. B. K. je upravljao vozilom dok se on nalazio na mjestu suvozača a druga dva druga su bila otpozadi. Od druga M. B. je na poklon dobio maramu – arapsku čalmu i te večeri je htio da se našali sa prolaznicima kao da je iz arapskih emirata i da ih nešto pita. Prolazeći magistralom pored hotela T. tačnije preko puta istog primjetio je jednog čovjeka  koji je stajao pored vozila. U tom trenutku njegov drug zaustavlja „Jeep“ spušta suvozačev prozor, a on je na engleskom jeziku pitao tog čovjeka  gdje se nalazi hotel T. Taj čovjek mu je nešto odgovorio i pokazivao rukom, međutim  njima je to bilo smješno  kako on pokušava da im objasni  i oni su počeli da se smiju u vozilu. Kad je to lice primjetilo da se zezaju sa njim i da mu se smiju reklo mu je „goni se u kurac, jebem ti mater“. Njega je to malo iziritiralo i taman kad je htio da otvori suvozačeva vrata i da izađe iz vozila, taj čovjek je počeo da bježi. Nakon par koraka obzirom da je bio makadam i nabacano kamenje taj čokvjek se spotakao i pao. On mu je prišao dok je još ležao i tada mu taj čovjek rekao da ga ne dira jer je bolestan čovjek. On ga ni u jednom trenutku nije gurnuo niti udario. Kako mu se žalio da je invalid podigao ga je ispod pazuha. Žalio mu se da ga boli rame, a zatim mu se izvinuo što mu je opsovao majku i rekao da nije trebao tako da postupa. U trenutku kad ga je podigao sa makadamskog puta pored auta su stajala njegova tri druga koja su vidjela cijelu situaciju. Ni u jednom trenutku ga nije udario niti rukom niti nogom, niti ga je  gurnuo već se sam spotakao i pao. Pitao ga je da li je potrebno da ga poveze kod doktora, međutim, isti mu je rekao da ga malo pobolijeva ali da to nije ništa, obzirom da je ranije imao udes. Čak mu je rekao da dođe na njegov šank koji drži u R. Istu veče je saznao da ga je taj čovjek prijavio policiji, gdje je zajedno sa drugovima pošao do stanice i dao izjavu. Ispred stanice policije se susreo sa tim čovjekom i pitao ga kako ima obraza da mu tako nešto namjesti, obzirom da ga ni prstom nije takao. </span>
</p>
<p class="p4">
<span>	Prilikom odgovora na pitanja na glavnom pretresu naveo je da je prije ovog događaja sa društvom pio na šanku, te da su se na naprijed navedeni način šalili i sa drugim ljudima. Kritične prilike oštećeni je počeo da bježi, a nakon što je vidio da on izlazi iz vozila, pri tom pitajući oštećenog šta mu je to značilo, te je oštećeni počeo da se izmiče u stranu i naišao je na prostor sa palmama, gdje se sapleo i pao. </span>
</p>
<p class="p4"></p>
<p class="p4">
<span>	U dokaznom postupku koji je proveden u cilju utvrđenja činjeničnog stanja i krivice optuženog, sud je proveo sledeće dokaze: saslušao oštećenog T. G., svjedoke O. A. i B. V., na saglasnost stranaka pročitao iskaz svjedoka K. B. sa zapisnika pred ODT Kotor od 01.10.2012. godine, izvršio uvid u izvještaj ljekara specijaliste bolnice V.Ć. R. od 14.07.2012. godine na ime T. G. uvid u izvještaj ljekara specijaliste bolnice V.Ć. R. od 24.07.2012. godine na ime T. G., uvid u izvještaj ljekara specijaliste Opšte bolnice K. na ime T. G. od 14.07.2012. godine, pročitao nalaz i mišljenje vještaka medicinske struke dr. Krsta Nikolića od 21.08.2012. godine, saslušao vještaka medicinske struke dr. K. N., izvršio uvid u otpusnu listu sa epikrizom specijalne bolnice ,,Vaso Ćuković’’ Risan broj 1866 od 06.12.1991. godine na ime oštećenog T. G., uvid u pet fotografija dostavljenih od strane oštećenog i njegovog punomoćnika i uvid u izvod iz kaznene evidencije za optuženog UP I K.od 12.10.2012. godine.</span>
</p>
<p class="p4"></p>
<p class="p4">
<span>	Oštećeni Tomas Goran je naveo da svake godine dolazi u R. kod svoje majke i baš toga dana je došao iz P. i parkirao svoje vozilo preko puta hotela T. ispod reda palmi. U večernjim časovima oko 22h odlučio je da preparkira svoje vozilo jedno 20m, preko puta na parkingu hotela T. jer je to mjesto bilo osvjetljeno, a i sigurnije je za njegovo vozilo. Prilazeći svom vozilu primjetio je da se pored njega zaustavlja Jeep tamne boje, da se spušta staklo sa suvozačevog mjesta i to ga lice na engleskom jeziku pita „Gdje se nalazi hotel T. Misleći da se radi o strancima i da im pomogne da nađu hotel, objašnjavao im je takođe na engleskom da se hotel nalazi preko puta, jedno 20-tak metara od njih i to im je više puta govorio, jer su mu odavali utisak da ga ne shvataju. Primjetio je da je suvozač preko glave ima neku šarenu maramu, koja ga je podsjećala na arapske šeike, što mu je još više odavalo utisak da se radi o strancima i on je želeći da stranci steknu utisak gostoprimljive zemlje i civilizovanih ljudi, uložio trud da im objasni. Vozač vozila Jeep u tom trenutku mu nešto dobacuje i on shvata da se ta lica iz vozila sa njim sprdaju i iživljavaju. Kad je vidio da se zezaju sa njim, okrenuo je leđa, a zatim iz razočarenja u žargonu rekao „Idi u kurac“, misleći da će vozilom produžiti dalje i da će shvatiti da ih je pročitao i shvatio je da se radi o šarlatanima. Misleći da su oni pošli okrenuo se prema svojim kolima dok u jednom trenutku nije čuo razjareni muški glas da mu govori „kome ti u kurac“, a zatim se baca svom snagom i težinom na njega i pao je na jednu zemljanu strminu, a taj muškarac preko njega i u tom trenutku osjeća jak bol u desnom ramenu. Razmišljao je u sebi može li se suprotstaviti, međutim toliko se osjetio nemoćno, da bi to lice počelo da ga udara rukama i nogama po cijelom tijelu više puta i tom prilikom mu govorio „hoćeš li da te ubijem“. U tom trenutku osjeća jak zadah iz usta lica koje je bilo na njemu i pomišlja da nije možda drogiran ili pijan. U tom trenutku rekao je „griješiš što me biješ, ja sam invalid“, jer je shvatio da se radi o nasilnom ponašanju te osobe. Nije tačno da se spotakao i pao, niti je bježao, nego je jednostavno išao do svog auta, a zatim je na podmukao način napadnut s leđa. U tom trenutku mu je prišao vozač Jeep-a i pita ga, dok leži na zemlji i dok ga udara sila od čovjeka, „odakle si“ i on u tom trenutku govori da je iz P. i da je invalid. To lice koje je drugo došlo misli da ga nije udaralo, nego ga je samo udaralo lice kojeg je i prepoznao i zna da se preziva B. i zna ga kao dječaka iz R. jer svake godine dolazi kod majke u R. Misli da je B. tek kada je došao njegov drug shvatio šta je uradio, a zatim se makao sa njega. Imao je smjelosti da mu poslije svega kaže da drži šank i da ga zove na piće, međutim on je samo prezreo takvog čovjeka, nastavio prema centru R. a zatim pošao u bolnicu. Pridružio se krivičnom gonjenju i postavio je imovinsko pravni zahtjev.</span>
</p>
<p class="p4">
<span>	Prilikom odgovora na pitanja na glavnom pretresu naveo je da su kritične prilike u vozilu u kojem je bio optuženi kao suvozač, bio još samo vozač Kokot B. dok u vozilu nijesu bili O. i B. Nakon što je slučaj prijavio u stanici policije, ispred iste mu je prišao optuženi i pokušao da ga ubijedi da kaže da je sam pao i da su oni došli ( misleći na B. i K. ) da mu pomognu da se ispravi. Optuženi mu je čak rekao ,,udari i ti mene ako će ti biti lakše’’. Tokom 1991. godine imao je tešku saobraćajnu nezgodu, a tačno je da je nakon ovog događaja u R. pomjerio svoje vozilo iako je bio povrijeđen, ali sa teškom mukom obzirom na stanje u kojem se nalazio. Kritične prilike nije opsovao majku optuženog. Nakon što je optuženom kritične prilike rekao da je bolestan i da ga ne udara više, optuženi je nakon toga ustao sa njega i nakon toga mu zadao još dva tri udarca nogom u predjelu njegovih noga cjevanica, te se nakon toga optuženi odmakao od njega u stranu i uputio mu riječi ,,to je zato što si me poslao u k...’’.</span>
</p>
<p class="p6"></p>
<p class="p5">
<span>Svjedok O. A. je naveo da se kritične prilike nalazio u vozilu kojim je upravljao K. B. i sa njim u vozilu su još bili O. A.Bakočević V. i optuženi. Optuženi je te prilike imao na glavi maramu i vozeći se tako kroz R. zaustavili su se pored prolaznika i šalili se sa istima na način što bi optuženi prolaznike na engleskom pitao ,,da li znaju gdje je hotel T.Tako su naišli i na oštećenog, kojeg je isto optuženi upitao na engleskom jeziku da li zna gdje je hotel T. i čuo je da je oštećeni na to pitanje opsovao optuženog, kao i njegovu majku. Nakon što je oštećeni opsovao optuženog, optuženi je krenuo da izlazi iz vozila a oštećeni da bježi i vidio je momenat kada je oštećeni bježeći pao na makadam. Nakon ovoga optuženi je prišao oštećenom da mu pomogne da se ustane i vidio je kako pomaže oštećenom da ustane i tada se on sa V. vratio u auto i nije vidio što se dalje dešavalo i tvrdi da nije vidio ko je koga udarao. Čuo je da nešto optuženi i oštećeni pričaju mada nije znao o čemu su pričali. Nakon 30 sekundi do minut optuženi se vratio u vozilo i rekao da je oštećenog pozvao da popiju sutradan piće, te da mu se isti izvinuo zbog toga što ga je opsovao. Nakon ovoga, poslije jedno pola sata su se svi razišli, da bi ga to veče negdje oko dva sata po ponoći pozvao optuženi i saopštio mu da ga je oštećeni prijavio u stanici policije, i tada se sa optuženim dogovorio da pođe u stanicu policije Kotor i to je i uradio i on je sa B. otišao u K.  dok je optuženi otišao sa B. K.</span>
</p>
<p class="p5">
<span>Prilikom odgovora na pitanja na glavnom pretresu naveo je da u momentu kada je optuženi pitao iz vozila oštećenog gdje se nalazi hotel T. da se oštećeni u tom momentu nalazio odmah pored prozora od vozila u kojem je sjedao optuženi jer je B. stao odmah pored oštećenog sa vozilom. Oštećeni je odmah opsovao na to pitanje optuženog, te da nije uopšte odgovarao na postavljeno pitanje, jer je vidio da se oni zezaju sa njim. Kada je on izašao iz vozila kritične prilike i krenuo za optuženim i oštećenim isti su se u tom momentu nalazili udaljeni 5-6 metara od  vozila i u tom momentu je optuženi podizao oštećenog  sa podloge. </span>
</p>
<p class="p5"></p>
<p class="p5">
<span>Svjedok B. V. je naveo da se kritične prilike nalazio u vozilu kojim je upravljao B. K. a na mjestu suvozača je sjedao optuženi, a on i O. pozadi. Optuženi je na sebi imao maramu i tako su se vozili kroz R. i zaustavljali pored prolaznika i šalili se sa istima na način što bi optuženi prolaznike upitao na engleskom jeziku ,,gdje je hotel T. tako su naišli i u blizini hotela Teuta i na oštećenog, kojeg je optuženi isto na engleskom jeziku upitao ,,Gdje je hotel T. što je njima bilo smiješno, a oštećeni je odmah mogao vidjeti da se oni šale i odmah je opsovao optuženog. Nakon što je oštećeni opsovao optuženog, optuženi je krenuo da izlazi iz vozila a oštećeni da bježi i nakon ovoga i njih trojica ostalih su krenuli da izlaze iz vozila i kada je izašao ispred vozila na udaljenosti od 4-5 metara je vidio kako oštećeni leži na tlu, a optuženi kako mu pomaže da ustane. Nije vidio da je bilo  ko kome zadavao udarce i kada je vidio da optuženi pomaže oštećenom da ustane, on se sa O. krenuo vraćati u vozilo kao i  K. Nakon jedno minut dva vratio se i optuženi, a prethodno je čuo da nešto oštećeni i optuženi pričaju ali nije mogao da razumije što. Nakon ovoga nastavili su dalje i poslije izvjesnog vremena su se razišli svako svojim putem. Kasnije to veče ga je pozvao optuženi i rekao mu da pođe sa njim u stanicu policije, ali se sada ne sjeća zbog čega i tako su on i O. s jednim vozilom a K. B. sa drugim vozilom pošli u stanicu policije u K. </span>
</p>
<p class="p4">
<span>	Prilikom odgovora na pitanja na glavnom pretresu naveo je da mu se čini da je kritične prilike oštećeni uputio optuženom psovku ,,mrš, majku ti jebem''.</span>
</p>
<p class="p4"></p>
<p class="p7">
<span>Svjedok Kokot Bojan je naveo dana 14.07.2012. godine oko 22 časa upravljao svojim putničkom motornim vozilom. Sa njim u vozilu su bili na mjestu suvozača B.P. dok su drugovi A. i V. bili otpozadi. P. je na glavi imao neku maramu i htio je te večeri da se našali sa prolaznicima. Prolazeži magistralom pored hotela T. zasutavljaju se i P. otvara prozor i pita jednog čovjeka na engleskom jeziku gdje se nalazi hotel T. Taj čovjek je  krenuo da objašnjava gdje se nalazi hotel T. i  nakon što je primjetio da se oni smiju iz vozila i da se sa njim šale, opsovao je Petru majku. Obzirom da se nalazio pored njihovog vozila i da se trudio da im objasni, P. je instiktivno  otvorio suvozačeva vrata obzirom da ga je taj čovjek opsovao. Kada je primjetio da P. hoće da izađe i da sa njim porazgovara on se okrenuo i počeo da bježi, da bi u jednom trenutku obzirom da se nalazilo dosta kamenja na makadamskom putu preko puta hotela T., spotakao se i pao, a zatim je počeo da viče da ga ne diraju, da je bolestan čovjek. P. mu je prišao i vidio je da ga je samo podigao ispod ramena i pomogao mu da se ustane. Ni u jednom trenutku ga nije udario. Čuo je da se taj čovjek izvinuo P. pošto mu je opsovao majku, a kako je vidio da je sve u redu više nije obraćao pažnju, nakon čega su otišli sa lica mjesta. </span>
</p>
<p class="p6"></p>
<p class="p5">
<span>Uvidom u izvještaj ljekara specijaliste bolnice V.Ć. R. od 14.07.2012. godine na ime T. G. utvrđeno je da je oštećenog pregledao specijalista ortoped dr. O. A., koji je konstatovao povrede koje je oštećeni zadobio, te istom utvrdio dijagnozu i propisao terapiju.</span>
</p>
<p class="p4"></p>
<p class="p5">
<span>Uvidom u izvještaj ljekara specijaliste bolnice V.Ć. R. od 24.07.2012. godine na ime T. G. utvrđeno je oštećeni bio na kontrolu kod specialiste ortopeda dr. O. A., te da mu je urađena anamneza i klinički nalaz, te mu je određena terapija i postavljena dijagnoza.</span>
</p>
<p class="p4"></p>
<p class="p5">
<span>Uvidom u izvještaj ljekara specijaliste Opšte bolnice K. na ime T. G. od 14.07.2012. godine utvrđeno je da je oštećenog pregledao specijalista neurohirurg, koji mu je odredio terapiju i postavio dijagnozu.</span>
</p>
<p class="p4"></p>
<p class="p5">
<span>Iz nalaza i mišljenja vještaka medicinske struke dr. K. N. od 21.08.2012. godine utvrđeno je da je oštećeni T. G. kritične prilike zadobio sledeće tjelesne povrede: isčašenje zgloba desnog ramena sa oguljotinama kože u predjelu desnog ramena, uganuće zglobova između grudne kosti i desnih rebara i nagnječenje desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini. Navedene povrede predstavljaju u vrijeme nanošenja skupno procjenjeno tešku tjelesnu povredu. Iščašenje zgloba desnog ramena sa oguljotinama kože u predjelu desnog ramena i uganuće zglobova između grudne kosti i desnih rebara nastalo je uslijed pada oštećenog T. G., suspregnutog sa napadačem i njegovog kontakta sa podlogom, dok je nagnječenje desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini nanešeno dejstvom tupine aktivno zamahnutog mehaničkog oruđa, u šta bi spadalo noga i slično.</span>
</p>
<p class="p4"></p>
<p class="p5">
<span>Vještaka medicinske struke dr. K. N. je u svom iskazu na glavnom pretresu naveo da ostale pri nalazu i mišljenju od 21.08.2012. godine. Prilikom odgovora na pitanja na glavnom pretresu naveo je da je i u svom nalazu i mišljenju  od 21.08.2012. godine konstatovao da je iščašenje zgloba desnog ramena sa oguljotinama kože u predjelu desnog ramena  i uganuće zglobova između grudne kosti i desnih rebara nastala usled pada oštećenog T. G., suspregnutog sa napadačem i kontakta imenovanog sa podlogom, što znači da je prilikom kontakta tjela T. G. sa podlogom, tijelo napadača bilo tik uz njegovo tijelo. Naveo je da prilikom svakog pada postoje obrambeni refleksni i ostali mehanizmi a koji pomažu organizmu da se  energija udara pravilno raspodjeli, te time da povrede ostaju minimalne. Prilikom pada tijela koje je suspregnuto i koje se nalazi u određenom ,,oklopu", ne postoji ni minimalna mogućnost pomjeranja kostiju  zglobova i slično, te ga je ta činjenica opredjelila  da utvrdi da navedene povrede nisu nikako mogle nastati usled prostog pada, bilo da je neko pao sam od sebe, bilo da je odgurnut silom blagog, srednjeg ili jakog inteziteta, bilo da je neko podignut i bačen. Opredeljujuća činjenica da grudni koš i desno rame G. T., u vrijeme udara o  tle odnosno kontakta sa podlogom, nije imalo mogućnost fleksibilnosti, elastičnosti i slično, a zbog toga što je njegovo tijelo bilo suspregnuto sa tijelom napadača, koji je pao zajedno sa njim. Nakon što je vještaku stavljeno na  uvid otpusno pismo sa epikrizom specijalne bolnice V.Ć.R. br.oj1866 od 06.12.1991. godine, vještak je konstatovao da  je oštećeni primljen u bolnicu dana 01.08.1991. godine, što znači da je liječen 4 mjeseca i 5 dana zbog  traumatskog šoka,  preloma drugog, trećeg, četvrtog, petog i šestog rebra sa lijeve strane, sa krvarenjem tj. prisustvom krvi u lijevoj grudnoj duplji, preloma kostiju desne podlaktice - desne žbice i desne lakatne kosti, višestrukog preloma desne butne kosti iznad kondila, višestrukog preloma kostiju potkoljenice - goljenjače i lišnjače u predjelu donjeg okrajka i preloma lijeve ramenice. Navedene povrede koje je oštećeni T. G. zadobio 1991. godine nemaju ama baš nikakve veze sa predmetnim povređivanjem imenovanog. Kada je u pitanju grudni koš, imenovani je 1991. godine zadobio prelom lijevih rebara, a u predmetnom događaju je zadobio uganuće zglobova između desnih rebara i grudne kosti. Dakle, ove povrede iz 1991. godine niti su omogućile ,,lakše" zadobijanje predmetnih povreda, niti su u bilo kakvoj vezi sa istim. Naveo je da u raspoloživoj medicinskoj dokumentaciji nije precizno opisana lokalizacija nagnječenja desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini. Dakle, osim činjenice da se radilo o gornjoj trećini desne potkoljenice on nema podataka da li se povreda nalazila sa spoljašnje, sa eventualno prednje, unutrašnje ili zadnje strane desne potkoljenice u gronjoj trećini, ali teoretski i navedena povreda je takođe mogla da nastane usled pada T.G. i njegovog kontakta sa podlogom kojom prilikom je tik uz njegovo tijelo bilo tijelo napadača za svo vrijeme padanja i za vrijeme kontakta oštećenog o podlogu. U prilogu svemu navedenog idu činjenice  da se sve povrede koje je predmetnom prililkom zadobio oštećeni nalaze u predjelu desne bočne strane njegovog tijela, desno rame, zglobovi između desnih rebara i grudne kosti, desna potkoljenica, što govori u prilog činjenici da je oštećeni pao i ostvario kontakt sa podlogom desnom stranom svog tijela. </span>
</p>
<p class="p5"></p>
<p class="p5">
<span>Branilac optuženog je prigovio iskazu vještaka posebno u dijelu u kojem se isti razlikuje sa navodima odbrane optuženog.</span>
</p>
<p class="p5"></p>
<p class="p5">
<span>Uvidom u otpusnu listu sa epikrizom specijalne bolnice V.Ć. R. broj 1866 od 06.12.1991. godine na ime oštećenog T. G. utvrđeno je da je oštećeni primljen kao hitan slučaj nakon politraume zadobijene u saobraćajnom udesu, te da su mu urađene hirurške intervencije na desnom gornjem i lijevom donjem ekstremitetu.</span>
</p>
<p class="p4"></p>
<p class="p5">
<span>Uvidom u pet fotografija dostavljenih od strane oštećenog i njegovog punomoćnika utvrđen je izgled oštećenog nakon kritičnog događaja.</span>
</p>
<p class="p5"></p>
<p class="p5">
<span>Uvidom u izvod iz kaznene evidencije za optuženog UP I K. od 12.10.2012. godine utvrđeno je da je optuženi B. P. presudom Osnovnog suda u Kotoru K. 9/11/11 od 07.04.2011. godine zbog krivičnog djela ugrožavanja saobraćaja iz člana 339 stav 3 u vezi stava 1 Kz-a na 30 dana zatvora, uslovno na jednu godinu i presudom Osnovnog suda u Kotoru K. 429/11/11 od 20.10.2011. godine zbog krivičnog djela ugrožavanje sigurnosti iz člana 168. stav 2 u vezi stava 1 Kz-a, na novčanu kaznu u iznosu od 800 eura.</span>
</p>
<p class="p5"></p>
<p class="p5">
<span>Sud je odbio predlog punomoćnika oštećenog da se u dopuni dokaznog postupka sasluša OPS UP Ispostave K. u svojstvu svedoka a na okolnosti događaja koji je odigrao nakon podnošenja krivične prijave od strane oštećenog Upravi policije, jer sud smatra da bi saslušanje ovog svjedoka vodilo odugovlačenju krivičnog postupka, imajući u obzir da predloženi svjedok nije prisustvovao predmetnom događaju, pa samim tim njegovo saslušanje ne bi doprinijelo potpunijem utvrđenju činjeničnog stanja.</span>
</p>
<p class="p5"></p>
<p class="p5">
<span>Nije bilo drugih predloga za dopunu dokaznog postupka.</span>
</p>
<p class="p5"></p>
<p class="p5">
<span>Cijeneći sve provedene dokaze pojedinačno i u uzajamnoj povezanosti shodno članu 370 stav 3 Zkp-a, sud je utvrdio činjenično stanje opisano u izreci presude.</span>
</p>
<p class="p5"></p>
<p class="p5">
<span>Činjenično stanje sud je utvdio na osnovu iskaza oštećenog T. G., nalaza i mišljenja vješaka medicinske struke dr. Krsta Nikolića, te njegovog iskaza i drugih provedenih materijalnih dokaza.</span>
</p>
<p class="p5"></p>
<p class="p5">
<span>Naime, oštećeni T. G. je naveo da je kritičnog dana u večernjim časovima oko 22 h prilazeći svom vozilu primjetio da se pored njega zaustavlja Jeep tamne boje, da se spušta staklo sa suvozačevog mjesta i da ga jedno lice na engleskom jeziku pita ,,Gdje se nalazi hotel T., pa je dok je objašnjavao, takođe na engleskom jeziku, da se hotel nalazi preko puta, primjetio da suvozač preko glave ima neku šarenu maramu, nakon čega mu je vozač vozila Jeep nešto dobacio i tada je shvatio da se ta lica iz vozila sa njim ,,sprdaju’’ pa im je iz razočaranja rekao ,,idi u kurac’’ i okrenuo se ka svojim kolima, dok u jednom trenutku nije čuo razjareni muški glas da govori ,,kome ti u kurac’’ a zatim se optuženi B. baca svom snagom i težinom na njega i on pada na jednu zemljanu strminu, a optuženi preko njega i u tom trenutku osjeća jak bol u desnom ramenu, da bi nakon toga optuženi počeo da ga udara rukama i nogama po cijelom tijelu više puta i govorio mu ,,hoćeš li da te ubijem’’, čiji iskaz je sud prihvatio, jer je isti u dijelu gdje oštećeni navodi na koji  način je zadobio predmetnu tešku tjelesnu povredu potvrđen nalazom i mišljenjem vještaka medicinske struke dr. K. N. od 21.08.2012. godine, iz kojeg je utvrđeno da su iščašenje zgloba desnog ramena sa oguljotinama kože u predjelu desnog ramena i uganuće zgloba između grudne kosti i desnih rebara oštećenog, nastali uslijed pada oštećenog T. G. suspregnutog sa napadačem i njegovog kontakta sa podlogom, dok je nagnječenje desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini nanešeno dejstvom tupine aktivno zamahtunog mehaničkog oruđa, u šta bi spadalo noga i slično.</span>
</p>
<p class="p5"></p>
<p class="p5">
<span>Dio iskaza oštećenog T. G., u kome navodi da se kritične prilike u vozilu nisu nalazili svjedoci O. A. i B. V., sud nije prihvatio, već je mišljenja da je ovakav navod oštećenog vjerovatno posledica činjenice da su navedeni svjedoci sjedali na zadnjem sjedištu, pa iste nije primjetio kritične prilike, ovo tim prije ako se ima u vidu da su u pitanju bili večernji časovi, međutim, sud je mišljenja da ova okolnost nije meritorna prilikom odlučivanja o vjerodostojnosti cjelokupnog iskaza oštećenog.</span>
</p>
<p class="p5"></p>
<p class="p5">
<span>Odbranu optuženog B. P. u kojoj isti negira izvršenje krivičnog djela stavljenog mu na teret, sud nije prihvatio, jer je istu cijenio kao isključivo usmjerenu na izbjegavanje sopstvene krivice.</span>
</p>
<p class="p5"></p>
<p class="p5">
<span>Naime, ono što se postavilo kao sporno, imajuću u vidu navode iz odbrane optuženog, jeste okolnost da li je oštećeni predmetne povrede zadobio tako što se kritične prilike sam spotakao ili tako što se optuženi bacio na njega, usled čega je oštećeni pao na zemljanu strminu, a optuženi preko njega.</span>
</p>
<p class="p5"></p>
<p class="p5">
<span>U tom pogledu, sud, prije svega, nije prihvatio navod optuženog B. P. da mu je oštećeni, kada je primjetio da se zezaju sa njim, rekao ,,goni se u kurac, jebem ti mater’’, što ga je iziritiralo i taman kad je htio da otvori suvozačeva vrata, oštećeni je počeo da bježi ali se nakon par koraka spotakao i pao, jer je ovakav navod odbrane optuženog u suprotnosti sa iskazom samog oštećenog koji je naveo da se optuženi bacio svom snagom i težinom na njega, od čega je pao na zemljanu strminu, a optuženi preko njega, čiji iskaz je sud prihvatio. Takođe, navod odbrane optuženog je obezvrijeđen i iskazom vještaka medicinske struke koji je naveo da povrede, koje je oštećeni zadobio kritične prilike, nisu nikako mogle nastati usled prostog pada, bilo da je neko pao sam od sebe, bilo da je odgurnut ili bačen, već isključivo kao posledica toga što je tijelo oštećenog bilo suspregnuto sa tijelom napadača koji je pao zajedno sa oštećenim, usled čega grudni koš i desno rame oštećenog nisu imali mogućnost fleksibilnosti, elastičnosti i slično.</span>
</p>
<p class="p5"></p>
<p class="p5">
<span>Dalje, upravo na osnovu nalaza i mišljenja vještaka medicinske struke dr. K. N. od 21.08.2012. godine, te njegovog iskaza na glavnom pretresu, sud je utvrdio da povrede koje je kritičnom prilikom zadobio oštećeni, bliže opisane u izreci presude, predstavljaju u vrijeme nanošenja skupno procijenjeno tešku tjelesnu povredu. S tim u vezi, sud je odbio prigovor branioca optuženog na iskaz vještaka, jer je isti prilikom odgovora na pitanja na glavnom pretresu na detaljan način objasnio koje činjenice su ga opredjelile da utvrdi da navedene povrede nisu nikako mogle nastati uslijed prostog pada, već upravo zbog činjenice da je tijelo oštećenog bilo suspregnuto sa tijelom optuženog, pa je sud iskaz vještaka, kao i sadržinu njegovog nalaza i mišljenja u tom dijelu i prihvatio.  </span>
</p>
<p class="p5"></p>
<p class="p5">
<span>Što se tiče nalaza i mišljenja vještaka medicinske struke u dijelu nastanka povrede i to nagnječenja desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini, kada je naveo da je ista nanešena dejstvom tupine aktivno zamahnutog mehaničkog oruđa, u šta bi spadalo noga i slično, a obzirom da je vještak na glavnom pretresu naveo da je i ta povreda mogla da nastane usled pada T. G. i njegovog kontakta sa podlogom kojom prilikom je tik uz njegovo tijelo bilo tijelo napadača za svo vrijeme padanja i za vrijeme kontakta oštećenog o podlogu, sud je u tom dijelu prihvatio navod iskaza oštećenog T. G., o načinu nastanka te povrede, a koji je tokom čitavog postupka bio decidan da se okrivljeni bacio svom snagom i težinom na njega i da je pao na zemljanu strminu, a isti preko njega, te da ga je okrivljeni nakon toga počeo da udarati rukama i nogama po cijelom tijelu više puta. Obzirom na prednje sud je smatrao da nalaz i mišljenje vještaka medicinske struke, i njegov iskaz na glavnom pretresu o mehanizmu nastanka povrede nagnječenja desne potkoljenice u gornjoj trećini sa potkožnim krvnim podlivom i otokom u predjelu desne potkoljenice u gornjoj trećini, nije kontradiktoran, već je sud prednje cijenio u odnosu na ostale izvedene dokaze, pa je prihvatio iskaz oštećenog u tom dijelu.</span>
</p>
<p class="p5"></p>
<p class="p4">
<span>	S tim u vezi, sud nije prihvatio ni iskaze svjedoka O. A. i K. B. koji su naveli da se oštećeni sam spotakao i pao, jer su ovakvi navodi obesmišljeni iskazom vještaka medicinske struke i oštećenog, čije iskaze je sud prihvatio, a sud je mišljenja da su naprijed navedeni svedoci kroz svoje iskaze pokušali da olakšaju krivično pravni položaj optuženog, obzirom da su sa istim, prema sopstvenim izjavama, u prijateljskim odnosima. Uvjerenje suda da su iskazi svjedoka O. i K. neistiniti, pojačano je činjenicom da su se isti, kontradiktorno izjasnili o okolnosti koja je neposredno prethodila povređivanju oštećenog, na način što je svedok Odalović naveo da oštećeni uopšte nije odgovarao na pitanje optuženog gdje je hotel T. već ga je odmah opsovao, dok je svjedok K. naveo da je oštećeni krenuo da objašnjava gdje je hotel, te je nakon što je primjetio da mu se smiju, opsovao optuženog.</span>
</p>
<p class="p4"></p>
<p class="p4">
<span>	Iskaz svjedoka B. V. sud nije posebno cijenio, jer isti (iako je kritične prilike bio u vozilu) po sopstvenoj izjavi, nije vidio kako je oštećeni zadobio predmetne povrede, već je samo vidio da isti leži na tlu.</span>
</p>
<p class="p4"></p>
<p class="p5">
<span>Odbrana optuženog da je kritične večeri bio pod uticajem alkohola jer je prije kritičnog događaja pio sa društvom na šanku, je po stanovištu suda bez uticaja na njegovu krivicu, jer sud smatra da je njegova svijest obuhvatala saznanje o mogućnosti da u takvom stanju može izvršiti krivično djelo. Dakle, sud je utvrdio da je optuženi sebe voljno doveo u alkoholisano stanje, i da je bio svjestan da pod uticajem alkohola može učiniti krivično djelo, pa samim tim što je sebe doveo u alkoholisano stanje, a nakon toga učinio krivično djelo, ne može koristiti kao opravdanje za svoje radnje. Sud je tako našao da je optuženi postupao sa eventualnim umišljajem, jer je optuženi je bio svjestan da postupajući na način opisan u izreci presude (bacanjem na oštećenog i udaranjem istog rukama i nogama po tijelu) može izazvati teške tjelesne povrede oštećenom, na šta je pristao. </span>
</p>
<p class="p4"></p>
<p class="p4">
<span>	Imajući u vidu utvrđeno činjenično stanje, sud je izmjenio činjenični opis djela na način što je optuženom stavio na teret da je krivično djelo izvršio sa eventualnim umišljajem.</span>
</p>
<p class="p4"></p>
<p class="p4">
<span>	Time su se u radnjama optuženog stekli svi bitni elementi bića krivičnog djela teške tjelesne povrede iz člana 151. stav 1. Krivičnog zakonika, pa ga je sud oglasio krivim za isto.</span>
</p>
<p class="p4"></p>
<p class="p4">
<span>	Prilikom odluke o vrsti i visini krivične sankcije koju optuženom treba izreći sud je pošao od toga da je za predmetno krivično djelo u Krivičnom zakoniku zaprijećena kazna zatvora u trajanju od šest mjeseci do pet godina. U smislu člana 42 Kz-a sud je na strani optuženog kao olakšavajuću okolnost cijenio njegovu mladost, koju okolnost je istovremeno cijenio kao naročito olakšavajuću, dok je kao otežavajuću okolnost na strani optuženog cijenio njegovu raniju osuđivanost. U konkretnom slučaju sud je optuženom izrekao kaznu zatvora u trajanju od 3 (tri) mjeseca, koju će optuženi izdržati nakon pravosnažnosti presude, smatrajući da će se izrečenom kaznom ostvariti svrha kažnjavanja odnosno da je ista adekvatna težini učinjenog djela, okolnostima pod kojima je djelo učinjeno i stepenu krivice optuženog, te da će se njome dovoljno uticati na optuženog i druge eventualne učinioce krivičnih djela da ubuduće ne čine krivična djela tj. da će se ostvariti ciljevi specijalne i generalne prevencije.</span>
</p>
<p class="p4"></p>
<p class="p5">
<span>Na osnovu naprijed navedenih krivično pravnih odredbi, te odredbi člana 3, 5, 8, 13, 15, 32, 33, 36, 42, 45, 46 Kz-a i člana 368 i 374 Zkp-a, sud je odlučio kao u izreci presude.</span>
</p>
<p class="p4"></p>
<p class="p5">
<span>Sud je obavezao optuženog da na ime sudskog paušala uplati iznos od 50,00 eura i na ime troškova krivičnog postupka iznos od  148,50 eura i to na ime troškova vještačenja po vještaku medicinske struke, u roku od 30 dana od dana pravosnažnosti presude, na žiro račun broj 832-16-52 u korist budžeta Crne Gore i dokaz o uplati dostaviti ovom sudu s pozivom na broj K. 387/12/12.</span>
</p>
<p class="p4"></p>
<p class="p4">
<span>	Na prednjim razlozima, sud je zasnovao svoju odluku.</span>
</p>
<p class="p8"></p>
<p class="p3">
<span>OSNOVNI SUD U KOTORU</span>
</p>
<p class="p3">
<span>Dana 14.03.2013. godine</span>
</p>
<p class="p3"></p>
<p class="p9">
<span>Zapisničar,	                                                                                Sudija, </span>
</p>
<p class="p8">
<span>  Ana Marija Petković                                          	                    Momirka Marović </span>
</p>
<p class="p8"></p>
<p class="p7">
<span>PRAVNA POUKA: Protiv ove presude ima se pravo žalbe u roku od 8 dana od dana prijema Višem sudu u Podgorici, a preko ovog suda.</span>
</p>
<p class="p4">
<span class="s1"> </span>
</p>
<p class="p10"></p>
<p class="p11"></p>
<p class="p10"></p>


</body>