<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-style:italic }
</style>
</head>
<body class="b1" style="background: #aaa;">
<div class="window1">
<div class="page1">
<p>&nbsp;</p>
<li style="text-align:right">
<span>K. 35/2014</span>
</li>
<p>&nbsp;</p>
<li style="text-align:center;">
<span></span>
</li>
<li>
<span></span>
</li>
<p>&nbsp;</p>
<li style="text-align:center;">
<span>U IME CRNE GORE</span>
</li>
<p>&nbsp;</p>
<li>
<span>OSNOVNI SUD U CETINJU, po sudiji Srđanu Vujoviću kao pojedincu, uz sudjelovanje namještenika suda Natalije Adžić, kao zapisničara, u krivičnom predmetu protiv okrivljene V. S. sa Cetinja zbog krivičnog djela nesavjestan rad u službi iz člana 417. stav 1. Krivičnog zakonika, odlučujući o optužnom predlogu Osnovnog Državnog Tužilaštva u Cetinju Kt. br. 61/11 od 10.02.2014. godine, koji je na glavnom pretresu zastupala S. R. Zamjenik ODT-a u Cetinju, nakon održanog glavnog i javnog pretresa dana 06.11.2014. godine, u prisustvu zastupnika optužbe i okrivljene a u odsustvu uredno pozvanog oštećenog i njegovog punomoćnika, donio je a dana 21.11.2014. godine i javno objavio</span>
</li>
<p>&nbsp;</p>
<p>&nbsp;</p>
<li style="text-align:center;">
<span>P R E S U D U</span>
</li>
<p>&nbsp;</p>
<li>
<span>Okrivljena V. S. od oca R. i majke D. djevojačko L. rodjena 04.07.19... godine u Ivangradu, sa prebivalištem u Cetinju,  državljanka Crne Gore, dipl. pravnik, zaposlena u Prijestonici Cetinje na poslovima pomoćnika gradonačelnika za pravne poslove, udata, ranije neosudjivana</span>
</li>
<p>&nbsp;</p>
<li>
<span>Na osnovu člana 373. stav 1. tačka 2. Zakonika o krivičnom postupku,</span>
</li>
<p>&nbsp;</p>
<p>&nbsp;</p>
<li style="text-align:center;">
<span>OSLOBAĐA SE OD OPTUŽBE</span>
</li>
<p>&nbsp;</p>
<p>&nbsp;</p>
<li>
<span>Kojom je predstavljeno da je:</span>
</li>
<p>&nbsp;</p>
<p>
<span>Dana 27.11.2009. godine, u Cetinju, u svojstvu službenog lica - Glavnog administratora Prijestonice Cetinje, iako svjesna da krši odredbe člana 35. stav 2. i stav 3. Zakona o državnim službenicima i namještenicima (broj 01.1564/2 iz 2008. godine), kojima je propisano da se rukovodeće lice može, u istom ili drugom državnom organu, rasporediti na radno mjesto koje odgovara njegovoj stručnoj spremi i sposobnostima, te da rukovodeće lice koje se ne može rasporediti u roku od godinu dana od dana razrješenja od dužnosti, za to vrijeme ima pravo da prima naknadu u visini zarade koju je imalo u posljednjem mjesecu vršenja službe, uz odgovarajuće usklađivanje, a da se izuzetno, pravo na naknadu može produžiti još godinu dana, ukoliko u tom vremenu to lice striče pravo na penziju, očigledno nesvjesno postupala u vršenju službe, iako je bila dužna i mogla biti svjesna da usljed toga može nastupti teža povreda prava drugog ili imovinska šteta, donijela Rješenje broj 011-119/09-6149, kojim se oštećenom U. V. iz Podgorice, vršiocu dužnosti sekretara Sekretarijata za planiranje i uređenje prostora Prijestonice Cetinje, utvrđuje prestanak radnog odnosa od dana 13.02.2006. godine, iz razloga što oštećeni nema visoku stručnu spremu, iako Pravilnikom o unutrašnjoj organizaciji i </span><span>sistematizaciji organa lokale uprave Skupštine Opštine Cetinje, koji je važio u vrijeme uzasnivanja radnog odnosa oštećenog, nije bio predviđen stepen stručne spreme za navedeno radno mjesto, te mu iz tog razloga radni odnos nije mogao prestati, što je i utvrđeno kasnije donijetom presudom Upravnog suda U.br. 261/10 od 14.05.2010. godine, a da oštećeni prethodno nije raspoređen na radno mjesto koje odgovara njegovoj stručnoj spremi i sposobnostima, niti je naznačenim rješenjem utvrdila pravo oštećenog da primi naknadu u roku od godinu dana od dana razrješenja od dužnosti, u visini zarade koju je imao u posljednjem mjesecu vršenja službe, iako je znala da je oštećenom radni odnos faktički prestao dana 13.03.2006. godine, a da isti nije ostvario prethodno naznačena prava iz radnog dnosa u smislu citiranih odredbi Zakona o državnim službenicima i namještenicima, budući a je Rješenje broj 119/06-6244 od 15.11.2006. godine, koje je donijela u istom svojstvu, a kojim Rješenjem oštećenom prestaje radni odnos, poništeno Rješenjem Upravnog suda U.br. 645/2007 od 20.10.2008. godine usljed čega je oštećenom U. V. nastupila šteta u iznosu od 21.125,47 eura, koji iznos bi na ime naknade pripao oštećenom da je bio raspoređen na radno mjesto koje odgovara njegovoj stručnoj spremi i sposobnostima, pri čemu se na neto zaradu odnosi iznos od 14.154,05 eura, na porez iznos od 1.901,29 eura, na prirez porezu iznos od 285,19 eura, na doprinose iz ličnih primanja na teret zaposlenog iznos od 5.070,09 eura i na doprinose na lična primanja na teret poslodavca iznos od 2.218,16 eura,</span>
</p>
<p>&nbsp;</p>
<p>
<span>- čime bi izvršila krivično djelo nasavjestan rad u službi iz člana 417. stav 1. Krivičnog zakonika,</span>
</p>
<p>&nbsp;</p>
<li>
<span>Oštećeni U. V. se upućuje da imovinsko pravni zahtjev može ostvariti u parničnom postupku. </span>
</li>
<p>&nbsp;</p>
<p>
<span>Troškovi ovog postupka padaju na teret posebnog razdjela Budžeta Crne Gore za rad sudova.</span>
</p>
<p>&nbsp;</p>
<p>&nbsp;</p>
<li style="text-align:center;">
<span>O b r a z l o ž e nj e</span>
</li>
<p>&nbsp;</p>
<p>
<span>Osnovno Državno Tužilaštvo u Cetinju je predlogom Kt.br. 61/11 od 10.02.2014. godine okrivljenoj V. S. na teret stavilo izvršenje krivičnog djela nesavjestan rad u službi iz člana 417. stav 1. Krivičnog zakonika. Zastupnik optužbe je</span><span> u završnoj riječi ostala pri podnijetom optužnom predlogu i predložila sudu da okrivljenu oglasi krivom i osudi je po zakonu a da ima u vidu sve olakšavajuće i otežavajuće okolnosti na njenoj strani. Dodala je da je radnja predmetnog krivičnog djela očigledno nesavjesno postupanje u vršenju službe koje se kao faktičko pitanje procjenjuje u svakom konkretnom slučaju prema subjektivnim i objektivnim okolnostima a okrivljena je kao pravnica sa dugogodišnjim radnim iskustvom na pravnim poslovima morala znati koja su osnovna prava rukovodećeg lica u slučaju razrješenja od dužnosti kao i da rukovodeće lice koje se ne može rasporediti u roku od godinu dana od dana razrješenja od dužnosti ima pravo da prima naknadu u visini zarade koju je imalo u posljednjem mjesecu vršenja službe a da u protivnom može nastupiti teža povreda prava drugog ili imovinska šteta. Okrivljena nije utvrdila prava oštećenom koja su mu prema propisima pripadala pa je očigledno nesavjesno postupala u vršenju službe usljed čega je oštećenom U. V. nastupila šteta čime su se u njenim radnjama stekla sva bitna obilježja bića krivičnog djela koje joj je stavljeno na teret. </span>
</p>
<p>&nbsp;</p>
<p>&nbsp;</p>
<li>
<span>Okrivljena u odbrani na glavnom pretresu nije priznala da je </span><span>izvršila krivično djelo koje joj je stavljeno na teret kao ni svoju krivicu dodajući da u optužnom predlogu i opisu krivičnog djela nijesu navedena sva bitna obilježja tog krivičnog djela jer je za postojanje krivičnog djela nesavjestan rad u službi potreban veći stepen nesavjesnosti - očigledna nesavjesnost, koje u konkretnom slučaju nema a potreban je i umišljaj odnosno svijest i htjenje da se povrijede prava drugog i da se nanese šteta drugom što u konkretnom slučaju ona nije imala a neophodno je da je radnjama prekršen zakon, opšti propis ili neki drugi akt što kod predmetnog postupanja takodje nije slučaj. U konkretnom slučaju nije postupala autonomno već po nalogu nadredjenog u vršenju službene dužnosti a oštećeni V. U. je pismenom izjavom koja je datirana na dan 12.12.2005. godine a zavedena pod br. 01-031/054390 od 13.12.2005. godine tadašnjem predsjedniku Prijestonice Cetinje A. A. podnio ostavku na funkcije koje je do tada obavljao čime je izrazio svoj lični odnos prema Prijestonici Cetinje i radnim mjestima koje je do tada obavljao. Dalje navodi da je predsjednik Prijestonice</span><span> </span><span> A. A. po njenom mišljenju potpuno nezakonito, i to u vrijeme nakon što su okončani lokalni izbori i došlo do faktičke promjene u sastavu lokalnog parlamenta, donio rješenje kojim u radni odnos na neodredjeno vrijeme u Prijestonici Cetinje primio U. V. i istovremeno ga imenovao za v.d. sekretara Sekretarijata za uredjenje prostora počev od 01.12.2005. godine. Ovakvo rješenje je suprotno zakonu, odlukama lokalne uprave i uobičajenoj praksi da nakon izbora i u slučaju da dodje do smjene dotadašnje lokalne vlasti, prethodna vlast ne može donositi bilo kakva rješenja osim ona koja su neophodna radi sprečavanja nenadoknadive štete i u slučajevima više sile. Smatra da je posebno važno što je ovo rješenje donijeto 12 dana prije nego što je U. V. podnio pisanu ostavku na sve funkcije u Prijestonici Cetinje a naglašava i da je oštećeni V. U. pismenim dopisom Glavnom administratoru Prijestonice Cetinje u tom periodu tražio da mu se donese rješenje o razrešenju sa svih funkcija u Prijestonici Cetinje. Rješenje broj 119/06-6244 od 15.11.2006. godine koje je ona potpisala kao tadašnji Glavni administrator je u cjelosti zakonito i dovoljno obrazloženo a donijela ga je nakon svega što se dešavalo sa radnim statusom oštećenog, cijeneći radnje svojih prethodnika a postupajući po nalogu tadašnjeg gradonačelnika J. M. Ovim rješenjem je samo konstatovano faktičko stanje odnosno činjenica da je U. V. radni odnos prestao dana 13.02.2006. godine a rješenje je ujedno donijeto i u skladu sa zahtjevom i voljom upravo U. V. To što joj se optužnim predlogom na teret stavlja da je dana 27.11.2009. godine u istom svojstvu donijela još jedno rješenje smatra da pokušajem da se izbjegne zastarelost krivičnog gonjenja u odnosu na nju. Ovo rješenje je donijeto nakon upravnog spora u kome je Upravni sud Crne Gore presudom naložio donošenje novog rješenja a ovaj upravni postupak a potom i spor izmedju oštećenog i Prijestonice Cetinje još uvijek u toku. Istakla je i da je nepravosnažnom parničnom presudom Osnovnog suda u Cetinju P.br. 395/11-06 od 25.03.2014. godine, djelimično usvojen tužbeni zahtjev tamo tužioca U. V.a, pa je tužena Prijestonica Cetinje obavezana da mu na ime neisplaćene zarade u periodu od 01.04.2005. godine do 15.03.2006. godine isplati odredjeni iznos i da je sud u toj presudi zauzeo stav da je U. V. radni odnos prestao izjavom volje koju je izkazao kroz pismeni dopis od 12.12.2005. godine jer je to jedan od načina prestanka radnog odnosa predvidjenih Zakonom o državnim službenicima i namještenicima koji je važio u tom periodu. </span>
</li>
<p>&nbsp;</p>
<p>
<span>U završnoj riječi je ponovila da tokom postupka nije dokazano postojanje osnovnih obilježja krivičnog djela nesavjestan rad u službi iz člana 417. Krivičnog zakonika jer je očigledno nesavjesno postupanje u službi uslovljeno jačim intezitetom takvog postupanja, odnosno grubim kršenjem propisa u vršenju slube, zanemarivanjem elementarnih obaveza kao i trajnost u neizvršenju ili u nesavjesnom vršenju. U optužnom predlogu je pogrešno tumačena odredba Zakona o državnim službenicima i namještenicima u dijelu utvdjivanja prava na naknadu oštećenom, jer bi po odredbama </span><span>zakona iz tog perioda oštećeni imao pravo na zaradu u trajanju od 6 mjeseci a članom 164. Zakona o državnim službenicima i namještenicima ("Sl. list CG", br. 39/11, 50/11 i 66/12) je propisano da će se postupak odlučivanja o pravima obavezama i odgovornostima koji nije pravosnažno okončan do dana primjene ovog zakona okončati po zakonu koji je važio u vrijeme pokretanja postupka pa je pogrešnim tumačenjem odredbe zakona pogrešno utvrdjena i visina štete koja bi trebalo da pripadne oštećenom. Činjenica da je oštećeni podnio ostavku na radna mjesta navedena u Optužnom predlogu, kao lični čin isključuje obavezu odobravanja prava na raspored na druge poslove i radne zadatke kao i obavezu dodjeljivanja prava na naknadu u navedenom periodu. Ukazala je sudu da prilikom odlučivanja ima u vidu i činjenicu da za 36 godina radnog staža nikad nije odgovarala ni po jednom osnovu odgovornosti iz rada pa je konačno predložila da je sud oslobodi optužbe za predmetno krivično djelo.</span>
</p>
<p>&nbsp;</p>
<p>
<span>Sud je na glavnom pretresu u dokaznom postupku saslušao svjedoka J. M. i P. A. pročitao rješenje </span><span>Predsjednika Prijestonice Cetinje broj 01-031/05-788 od 16.03.2005. godine, rješenje Predsjednika Prijestonice broj 01-113/06-3596 od 09.11.2005. godine, rješenje Glavnog administratora Prijestonice Cetinje broj 01-032/06-890/3 od 13.03.2006. godine, rješenje Glavnog administratora Prijestonice Cetinje broj 119/06-6244 od 15.11.2006. godine, rješenje Glavnog administratora Prijestonice Cetinje br. 011-119/09-6149 od 27.11.2009. godine, presudu Upravnog suda Crne Gore U.br. 161/10 od 14.05.2010. godine, rješenje Komisije za žalbe Prijestonice Cetinje br. 01-119/09-6149 od 15.07.2010. godine, Pravilnik o unutrašnjoj organizaciji i sistematizaciji Organa lokalne uprave SO Cetinje br. 01-571 od 23.03.1994. godine, dopis Sekretarijata za finansije i razvoj preduzetništva Prijestonice Cetinje broj 04-740/11-2982 od 13.05.2011. godine, nalaz i mišljenje sudskog vještaka ekonomsko finansijske struke M. S. iz Podgorice od 08.11.2013. godine, rješenje Presjednika Prijestonice Cetinje broj. 01/112/06-3448 od 12.07.2006. godine, dopis U. V. zaveden kod Prijestonice Cetinje pod brojem 01 031/05 4390 od 13.12.2005. godine, rješenje Predsjednika Prijestonice br. 01-113/05-3596 od 01.12.2005. godine, dopis U. V. M. V. od 23.03.2006. godine, nepravosnažnu presudu Osnovnog suda u Cetinju P.br. 395/11-06 od 25.03.2014. godine, zapisnik radjen po zamolnici pred Osnovnim sudom u Podgorici Kri.br. 12/12 od 08.03.2012. godine o saslušanju oštećenog U. V. rješenje Gradonačelnika Prijestonice od 09.09.2013. godine, rješenje Gradonačelnika Prijestonice od 04.07.2012. godine, rješenje Komisije za žalbe Prijestonice Cetinje broj 01-031/12-5410/14 od 18.10.2013. godine, rješenje Komisije za žalbe Prijestonice Cetinje broj 01-031/12-5410 od 11.07.2013. godine i odgovor na tužbu Komisije za žalbe od 17.12.2013. godine.</span>
</p>
<p>&nbsp;</p>
<li>
<span>Oštećeni U. V. je u svjedočkom izkazu pred sudijom za istragu Osnovnog suda u Podgorici dana 08.03.2012. godine izjavio da mu je primjenom gole fizičke sile dana 15.03.2006. godine zauzeta kancelarija kada mu je i onemogućeno da obavlja funkciju sekretara Sekretarijata za uredjenje prostora Prijestonice Cetinje koju je do tada nesmetano obavljao i na koju je bio imenovan rješenjem Predsjednika Prijestonice br. 01-031/05-788 od 16.03.2005. godine. U razgovorima sa J. M. i M. V. je u više navrata nakon ovoga usmeno i pismeno tražio da se donese akt o razrešenju sa funkcije sekretara kako bi dalje mogao da štiti prava iz radnog odnosa kao i prava koja su mu proisticala položaja lokalnog funkcionera što su oni odbijali i ignorisali. Siguran je da njegov radni odnos kod Prijestonice Cetinje još uvijek nije prestao jer se i dalje vodi parnični postupak pred Osnovnim sudom u Cetinju. Pojasnio je da mu nakon izbora novog sekretara nije nudjeno bilo koje radno mjesto već je svima protiv kojih je podnio krivičnu prijavu bio cilj da ga istjeraju sa Cetinja i ostave bez prihoda za izdržavanje porodice. Tužbom pred Osnovnim sudom u Cetinju je tražio da se Prijestonica Cetinje obaveže da ga vrati na radno mjesto sekretara Sekretarijata za uredjenje prostora da bi </span><span>ostvario pravo na zaradu do trenutka vraćanja na posao a o daljem radnom statusu smatra da treba da se primijeni član 124. stav 1. Zakona o državnim službenicima i namještenicima ("Sl. list RCG", broj 27/04) koji propisuje da rukovodeća lica nastavljaju sa radom u istom svojstvu do isteka vremana na koja su imenovana. Dodaje da je donošenje rješenja Glavnog administratora Prijestonice Cetinje br. 119/06 od 15.11.2006. godine imalo za cilj da se legalizuje dogadjaj od 15.03.2006. godine kada je primjenom gole fizičke sile onemogućen da obavlja radne zadatke sekretara. Nakon 15.03.2006. godine nije mu isplaćivana zarada nijti je od Prijestonice Cetinje primao bilo kakva novčana primanja po osnovu rada. Potvrdio je da je podnio pisanu ostavku za koju je istakao da se radilo o lično njegovom političkom činu koji je izjavio čovjeku koji ga je imenovao na funkciju sekretara i savjetnika ali da ovaj nije prihvatio njegovu ostavku i zato nema o tome nikakav dokument.</span>
</li>
<p>&nbsp;</p>
<li>
<span>Oštećeni je u više navrata i lično i preko punomoćnika uredno pozivan na glavne pretrese pred ovim sudom na koje se nije odazvao pa je sud na pretresu pročitao njegov izkaz dat u prethodnom postupku.</span>
</li>
<p>&nbsp;</p>
<p>
<span>Svjedok M. J. je pred sudom izjavio da je dana 16.01.2006. godine stupio na dužnost gradonačelnika Prijestonice Cetinje nakon čega je na mjesto Glavnog administratora postavljena M. V. Kao nova lokalna uprava raspisali su oglase za sva Sekretarska mjesta u Prijestonici pa tako i za mjesto sekretara Sekretarijata za planiranje i uredjenje prostora. Bilo mu je poznato da je U. V. obavljao funkciju vršioca dužnosti Sekretara Sekretarijata za planiranje i uredjenje prostora kod prethodnog gradonačelnika A.a a bilo mu je poznato i da je on 13.12.2005. godine podnio pismenu ostavku na mjesto sekretara. Lokalna uprava je raspisala javni oglas za mjesto sekretara na koji oglas se U. V. nije javio a on pretpostavlja da se nije javio jer je prethodno dao ostavku a i jer je imao srednju stručnu spremu koja nije bila dovoljna za to radno mjesto. Nakon postupka javnog oglašavanja na radno mjesto sekretara Sekretarijata primljen je S. M. i svjedok je ustvrdio da ni on a ni okrivljena nijesu imali namjeru da bilo čija prava povrijede već da je okrivljena koja je zamijenila M. V. na mjestu Glavnog administratora rješavajući zaostale predmete izmedju ostalog donijela i rješenje kojim je utvrdila prestanak radnog odnosa U. V. Prethodno su na kolegijumu zaključili da je neophodno riješiti sve zaostale predmete medju kojim je bio i taj pa je V. S. shodno njenim ovlašćenjima donijela rješenje o prestanku radnog odnosa. Smatra da na taj način nije povrijedjeno pravo oštećenog jer je on prethodno sam dao ostavku a poznato mu je i da je kasnije u Prijestonicu došlo rješenje kojim se nalaže da se U. V. rasporedi na rad shodno njegovoj stručnoj spremi ali kako je prestao biti gradonačelnik, rješavanje tog problema nije bilo u njegovoj nadležnosti.</span>
</p>
<p>&nbsp;</p>
<p>
<span>Svjedok P. A. koja je trenutno zaposlena kao glavni administrator Prijestonice Cetinje je u izkazu navela da je od 2011. godine Glavni administator Prijestonice Cetinje, da je upoznata sa spisima predmeta povodom prestanka radnog odnosa U. V. da smatra da je rješenje iz 2009. godine o prestanku radnog odnosa donijeto po nalozima iz presude Upravnog suda a da ona u to vrijeme nije radila u Prijestonici Cetinje. Predmetni postupak je još uvijek u toku jer je U. V. i na posljednje rješenje Komisije za žalbe Prijestonice uložio tužbu Upravnom sudu a poznato joj je i da je Osnovni sud u Cetinju tužbu U. V. za naknadu štete djelimično odbio. Na zapisniku o svom saslušanju u prethodnom postupku je istakla da je u momentu kada je ona stupila na dužnost Glavnog administratora radna knjižica U. V. već bila zaključena pod nekim datumom, da je u njegovom personalnom dosijeu postojala presuda Upravnog suda kojom se nalaže Prijestonici Cetinje da donese novo na zakonu zasnovano rješenje u pogledu radno pravnog statua oštećenog za što ona smatra da nije značilo da se oštećeni vrati na posao već da se donese novo rješenje koje bi bilo zasnovano na zakonu. </span><span>Gradonačelnik je potom donio rješenje kojim je utvrdjeno da je oštećenom u Prijestonici Cetinje radni odnos prestao sa danom kada je na funkciju Sekretara Sekretarijata imenovan S. M.  i  tim rješenjem mu je utvrdjeno pravo na isplatu naknade u traanju od 6 mjeseci. Nije posebno odlučivano o pravu na naknadu zarade i drugih prinadležnosti od dana stupanja na funkciju S. M. do dana donošenja rješenja o prestanku radnog odnosa U. V. jer je u pogledu tog spornog pravnog pitanja u toku postupak pred Osnovnim sudom u Cetinju. Po njenom mišljenju do 2006. godine, upravo je Glavni administrator Prijestonice Cetinje bio ovlašćen da donosi odluke kojima se rasporedjuju na radne poslove i zadatke sekretari Sekretarijata. Upravna inspekcija je dolazila u Prijestonicu Cetinje ali nije donosila posebna rješenja niti sačinjavala zapisnike već je samo usmeno naložila da se postupi po presudi Upravnog suda.</span>
</p>
<p>&nbsp;</p>
<p>
<span>Predsjednik Prijestonice Cetinje A. A. je dana 16.03.2005. godine pod brojem 01-031/05-788 donio rješenje da U. V. savjetnik za imovinske odnose Predsjednika Prijestonice Cetinje obavlja poslove vršioca dužnosti Sekretara Sekretarijata za uredjenje prostora i da te poslove imenovani obavlja do povratka dotadašnjeg Sekretara sa porodiljskog bolovanja. Navodi se da hitnost i obim poslova nalažu popunu radnog mjesta koje je upražnjeno odlaskom dotadašnjeg zaposlenog na bolovanje.</span>
</p>
<p>&nbsp;</p>
<p>
<span>Predsjednik Prijestonice Cetinje A. A. je dana 09.11.2005. godine pod brojem 01-113/06-3596 donio rješenje kojim U. V. zasniva radni odnos na neodredjeno vrijeme i kojim ga istovremeno imenuje za v.d. sekretara Sekretarijata za uredjenje prostora počev od 01.04.2005. godine. Takodje se navodi da je radno mjesto upražnjeno zbog odlaska dotadašnjeg skeretara na bolovanje a da popunjavanje nalaže hitnost i obim posla kao i da će imenovani posao obavljalti do povratka službenika sa porodiljskog bolovanja.</span>
</p>
<p>&nbsp;</p>
<p>
<span>Rješenjem Predsjednika Prijestonice A. A. broj 01-113/05-3596 od 01.12.2005. godine, U. V. zasniva radni odnos na neodredjeno vrijeme i imenuje se za Sekretara za uredjenje prostora Prijestonice Cetinje počev od 01.12.2005. godine. Navodi se da je radno mjesto Sekretara upražnjeno zbog odlaska dosadašnjeg Sekretara na bolovanje a da hitnost i obim posla nalažu imenovanje kao i da će imenovani poslove obavljati do povratka službenika sa prodiljskog bolovanja.</span>
</p>
<p>&nbsp;</p>
<p>
<span>U. V. je pismenim dopisom zavedenim pod brojem 01-031/05 4390 od 13.12.2005. godine a naslovljenim na Prijestonicu Cetinje i njenog Predsjednika A. S. A.  izjavio da podnosi ostavke na funkcije Savjetnika za imovinske odnose i vršioca dužnosti Sekretara za uredjenje prostora Prijestonice. Navodi da je saglasan da mu prava i obaveze po osnovu funkcije Savjetnika za imovinske odnose dogovorno prestanu 31.12.2005. godine a da će funkciju V.D. Sekretara uredjenja prostora Prijestonice obavljati do momenta kada novo rukovodstvo Prijestonice imenuje Sekretara na tu funkciju.</span>
</p>
<p>&nbsp;</p>
<p>
<span>Predsjednik Prijestonice Cetinje M. J. je 13.03.2006. godine donio rješenje broj 01-031/06-890/2 kojim daje saglasnost Glavnom administratoru da M. S. postavi za Sekretara Sekretarijata za planiranje i uredjenje prostora da bi Glavni administrator Prijestonice Cetinje dana 13.03.2006. godine pod brojem 01-032/06-890/3 donio rješenje kojim za Sekretara Sekretarijata za planiranje i uredjenje prostora Prijestonice Cetinje postavlja M. S. Konstatuje se da je utvrdjena potreba za popunjavanje rukovdećeg radnog mjesta, da je raspisan konkurs u dnevnom listu "Pobjeda" da je jedini kandidat M. S. koji ispunjava uslove pa je on uz saglasnost Predsjednika Prijestonice postavljen na tu funkciju na period od 5 godina.</span>
</p>
<p>&nbsp;</p>
<p>
<span>U. V. se pismenim obraćanjem od 23.03.2006. godine, M. V. </span><span>Administratoru Prijestonice Cetinje obratio konačno tražeči da mu se, u skladu sa članom 77. stav 2. Zakona o lokalnoj samoupravi, ako za to postoje opravdani razlozi, donese rješenje o razrešenju sa funkcije V.D. Sekretara uredjenja prostora Prijestonice Cetinje i da mu se obračunaju i isplate zaostale plate i naknada za topli obrok od i sa aprilom 2005. godine do dana obraćanja.</span>
</p>
<p>&nbsp;</p>
<p>
<span>Rješenjem o imenovanju Glavnog administratora broj 01/112/06-3448 od 12.07.2006. godine za Glavnog administratora Prijestonice, na neodredjeno vrijeme od dana 12.07.2006. godine, imenovana je okrivljena V. S.</span>
</p>
<p>&nbsp;</p>
<p>
<span>Okrivljena je u svojstvu Glavnog administratora Prijestonice Cetinje pod brojem 119/06-6244 od 15.11.2006. godine donijela rješenje kojim U. V. prestaje radni odnos na poslovima Sekretara Sekretarijata za planiranje i uredjenje prostora Prijestonice Cetinje od dana 13.02.2006. godine. U obrazloženju se navodi da se U. V. razrešava dužnosti Sekretara Sekretarijata za uredjenje prostora i da mu radni odnos prestaje dana 13.02.2006. godine što je u skladu sa članom 20. Odluke o organizaciji i načinu rada lokalne uprave ("Sl. list RCG" - Opštinski propisi broj 10/06). </span>
</p>
<p>&nbsp;</p>
<p>
<span>Rješenjem Upravnog suda Crne Gore U.br. 645/2007 od 20.10.2008. godine usvojen je zahtjev tužioca V. U. pa je uvažena njegova prethodna žalba i poništeno rješenje Glavnog administratora Prijestonice Cetinje broj 119/06-6244 od 15.11.2006. godine. Taj sud navodi da obrazloženje pobijanog rješenja ne sadrži obavezne podatke odnosno činjenično utvrdjenje koje bi se u postupku žalbe moglo provjeriti kao i da se od materijalnih propisa pominje samo član 20. Odluke o organizaciji i načinu rada lokalnel uprave što po mišljenju tog suda nije bilo dovoljno da bi se izveo odredjen zaključak u pogledu zakonitosti prestanka radnog odnosa tužioca.</span>
</p>
<p>&nbsp;</p>
<p>
<span>Rješenjem okrivljene kao Glavnog administratora Prijestonice Cetinje broj 011-119/09-6149 od 27.11.2009. godine, u ponovljenom postupku, utvrdjeno je da U. V. koji je obavljao poslove v.d. sekretara Sekretarijata od 01.04.2005. godine, radni odnos prestaje dana 13.02.2006. godine. Konstatuje se da rješenje stupa na snagu danom donošenja a da se primjenjuje od 12.02.2006. godine i da donošenjem rješenje prestaje da važi ranije donijeto rješenje broj 119/06-6244 od 15.11.2006. godine. U obrazloženju se konstatuje da je odlučeno na izrečeni način jer je 16.01.2006. godine došlo do izbora novih Sekretara Sekretarijata Prjestonice Cetinje a rješenje Predsjednika Prijestonice Cetinje kojim je U. V. primljen u radni odnos na neodredjeno vrijeme je bilo nezakonito jer on nije ispunjavao uslove za rukovodeće lice u pogledu stepena školske spreme što je obavezan uslov propisan Zakonom kao i jer je izreka tog rješenja u suprotnosti sa obrazloženjem obzirom da se navodi da ovdje oštećeni zasniva radni odnos na neodredjeno vrijeme a istovremeno da će navedene poslove obavljati do provratka službenika sa porodiljskog bolovanja. Time je okrivljena smatrala da su ispunjeni uslovi da U. V. prestane radni odnos zaključno sa danom 13.02.2006. godine kao danom isteka godišnjeg odmora koji mu je odobren.</span>
</p>
<p>&nbsp;</p>
<p>
<span>Presudom Upravnog suda Crne Gore U.br. 161/10 od 14.05.2010. godine usvojena je tužba pa je poništeno rješenje Komisije za žalbe Prijestonice Cetinje kojim je odbijena žalba tužioca izjavljena protiv Rješenja Glavnog administratora Prijestonice Cetinje broj 011-119/09-6149 od 27.11.2009. godine. Taj sud nalazi da su osporena rješenja donijeta uz bitnu povredu pravila upravnog postupka jer razlozi iz obrazloženja ne upućuju na odluku u dispozitivu a ovo jer bi iz spisa predmeta proizilazilo da je ovdje oštećeni zasnovao radni odnos na neodredjeno vrijeme i da je imenovan za v.d. sekretara počev od 01.04.2005. godine i da u tom periodu tada važećim Pravilnikom o </span><span>unutrašnoj organizaciji i sistematizaciji organa lokalne uprave SO Cetinje stepen stručne spreme nije bio predvidjen kao uslov za navedeno radno mjesto čime ovdje oštećenom radni odnos ne bi mogao prestati iz razloga nedostatka visoke školske spreme.</span>
</p>
<p>&nbsp;</p>
<p>
<span>Rješenjem Komisije za žalbe Prijestonice Cetinje br. 01-119/09-6149 od 15.07.2010. godine, poništeno je rješenje Glavnog administratora Prijestonice Cetinje broj 011-119/09-6149 od 27.11.2009. godine a zaključkom o ispravci tog rješenja od 09.08.2010. godine iz izreke rješenja brisano je odredjenje da se predmet vraća na ponovni postupak i odluku. </span>
</p>
<p>&nbsp;</p>
<p>
<span>Gradonačelnik Prijestonice Cetinje je potom rješenjem od 04.07.2012. godine u postupku po presudi Upravnog suda U.br. 261/10 od 14.05.2010. godine, U. V.a razriješio dužnosti v.d. sekretara Sekretarijata za planiranje i uredjenje prostora. U izreci se navodi da se razrešava sa danom 13.03.2006. godine na lični zahtjev odnosno imenovanjem novog Sekretara, da mu pripada pravo na naknadu 6 mjeseci u visini zarade koju je imao u poslednjem mjesecu vršenjem službe a da mu radni odnos prestaje nakon isteka prava na naknadu i to dana 13.09.2006. godine.</span>
</p>
<p>&nbsp;</p>
<p>
<span>Komisija za žalbe Prijestonice Cetinje je rješenjem broj 01-031/12-5410 od 11.07.2013. godine, rješavajući u ponovnom postupku a nakon presude Upravnog suda Crne Gore U.br. 3291/2012 od 30.05.2013. godine kojom je ukinuto njeno ranije rješenje od 21.11.2012. godine, uvažila žalbu U. V. na prethodno donijeto rješenje i isto poništila a predmet vratila na ponovni postupak i odluku.</span>
</p>
<p>&nbsp;</p>
<p>
<span>Postupajući po presudi Upravnog suda i rješenju Komisije za žalbe, Gradonačelnik Prijestonice Cetinje je dana 09.09.2013. godine pod brojem 01-031/13-5410/10 donio rješenje: "V. U. iz Podgorice, razrješava se dužnosti v.d. sekretara Sekretarijata za planiranje i uredjenje prostora 13.03.2006. godine, danom imenovanja novog sekretara, a na osnovu ličnog zahtjeva. Imenovanom pripada pravo na naknadu zarade u roku od 6 mjeseci od dana razrješenja u visini zarade koju je imao u poslednjem mjesecu vršenja službe. Rješenje je utemeljeno u članu 35. Zakona o državnim službenicima i namještenicima ("Sl. list CG", broj 50/08, 86/09, 49/10) i članu 57. Zakona o lokalnoj samoupravi ("Sl. list RCG", broj 42/03…13/06 i "Sl. list CG", br. 88/09 i 03/10). Komisija za žalbe Prijestonice Cetinje je dana 18.10.2013. godine pod brojem 01-031/12-5410/14 od 18.10.2013. godine odbila žalbu U. V. protiv posljednjeg rješenja Gradonačelnika nakon čega je pred Upravnim sudom u predmetu U.br. 2755/2013 tužbom U. V.a ponovo pokrenut upravni spor koji do zaključenja glavnog pretresa u ovom krivičnom postupku nije završen što se utvrdjuje iz odgovora na tužbu Komisije za žalbe od 17.12.2013. godine.</span>
</p>
<p>&nbsp;</p>
<p>
<span>Pravilnikom o unutrašnjoj organizaciji i sistematizaciji Organa lokalne uprave SO Cetinje broj 01-571 od 23.03.1994. godine izmedju ostalog se utvrdjuje da je članom 3. propisano da radom Organa lokalne uprave rukovodi starješina organa, radom odjeljenja načelnik a radom službe rukovodilac službe dok su propisane i nadležnosti starješine organa. Članom 5. utvrdjeno je da u organima lokalne uprave pored starješina organa, poslove obavlja još 76 radnika, u Odjeljenju za uredjenje prostora sistematizovana su radna mjesta referenta za poslove prostornog planiranja, referenta za poslove urbanizma, referenta za poslove gradjevinarstva, referenta za stambene poslove, referenta za normativno i upravno pravne poslove i inspektora za gradjevinarstvo kao i dva saradnika i daktilograf. Nije sistematizovano radno mjesto Sekretara niti su propisani posebni uslovi za zasnivanje radnog odnosa na tom radnom mjestu. </span>
</p>
<p>&nbsp;</p>
<p>
<span>Nepravosnažnom presudom Osnovnog suda u Cetinju P.br. 395/11-06 od 25.03.2014. godine, utvrdjeno je da je sud djelimično usvojio tužbeni zahtjev U. V. protiv Prijestonice Cetinje pa je obavezao tuženu da mu na ime neisplaćene zarade za period od 01.04.2005. godine do 15.03.2006. godine isplati iznos od 3.522,84 eura dok su kao neosnovani odbijeni tužbeni zahtjevi ovdje oštećenog U. V. kojima je tražio da se tužena obaveže da ga vrati na radno mjesto Sekretara Sekretarijata za uredjenje prostora Prijestonice Cetinje kao i da se obaveže da mu na ime neisplaćene zarade u periodu od 16.03.2006. do 31.01.2014. godine isplati iznos od 81.979,16 eura sa zakonskom kamatom.</span>
</p>
<p>&nbsp;</p>
<p>
<span>Sudski vještak ekonomsko finansijske struke M. S. iz Podgorice je u ovoj krivičnoj stvari vještačio više puta pa je konačno u dopunskom nalazu i mišljenju od 08.11.2013. godine, na zahtjev i po naredbi tužilaštva a nakon ocjene spisa i podataka dostavljenih od Prijestonice Cetinje, utvrdjivao ukupan iznos naknade po osnovu zarade i poreza i doprinosa koji bi pripadali oštećenome nakon prestanka funkcije Sekretara Sekretarijata a za period od 13.03.2006. godine do 14.03.2011. godine za koji obračun je primijenio koeficijen koji je imala većina službenika sa srednjom stručnom spremom. Vještak daje mišljenje da za navedeni period ukupna naknada po osnovu rada iznosi 21.125,47 eura pri čemu se na neto zaradu odnosi iznos od 14.154,05 eura, na porez iznos od 1.901,29 eura, na pčrirez porezu iznos od 285,19 eura, na doprinose iz ličnih primanja na teret zaposlenog iznos od 5.070,09 eura a na doprinose na lična primjanja na teret poslodavca iznos od 2.218,16 eura. </span>
</p>
<p>&nbsp;</p>
<li>
<span>Na osnovu prethodno izložene činjenične gradje koja proizilazi iz sadržine dokaza provedenih na glavnom pretresu, sud zaključuje da nema dokaza da je okrivljena V. S. izvršila krivično djelo koje joj je stavljeno na teret.</span>
</li>
<p>&nbsp;</p>
<li>
<span>Krivično djelo nesavjestan rad u službi iz člana 417. stav 1. Krivičnog zakonika vrši ono službeno lice koje kršenjem zakona ili drugih propisa ili opštih akata, propuštanjem dužnosti nadzora ili na drugi način, očigledno nesavjesno postupa u vršenju službe, iako je bilo svjesno ili je bilo dužno i moglo biti svjesno da usljed toga može nastupiti teža povreda prava drugog ili imovinska šteta, pa takva povreda, odnosno šteta u iznosu koji prelazi 3.000,00 eura i nastupi.</span>
</li>
<p>&nbsp;</p>
<li>
<span>Ovaj sud smatra da tokom postupka nije dokazano da su radnje okrivljene V. S. takve prirode da se imaju smatrati očigledno nesavjesnim, da nije dokazano da je upravo donošenje rješenja koja su potpisana od strane okrivljene uzrokovalo težu povredu prava ili imovinsku štetu za oštećenog a da nije dokazano ni da je oštećeni pretrpio štetu koja je pojedinačno precizirana u optužnom predlogu. Upravni postupak odnosno spor povodom radno-pravnog statusa ovdje oštećenog U. V. kod Prijestonice Cetinje još uvijek nije okončan a još uvijek nije pravosnažno okončan ni postupak povodom njegove tužbe za naknadu materijalne štete iz radnog odnosa i povraćaja na rad u Prijestonicu Cetinje. Nesumnjivo je da je okrivljena bila službeno lice nadležno za odlučivanje o radnom statusu oštećenog i da je u vršenju službe donijela rješenje </span><span>broj 119/06-6244 od 15.11.2006. godine kao i da je u postupku po presudi Upravnog suda donijela i rješenje broj 011-119/09-6149 od 27.11.2009. godine kojim je oštećenom koji je obavljao poslove v.d. sekretara Sekretarijata utvrdila prestanak radnog odnosa dana 13.02.2006. godine a koje rješenje je kasnije ukinuto presudom Upravnog suda Crne Gore. Na teret joj se stavlja da je prilikom donošenja rješenja od 27.11.2009. godine bila dužna i mogla biti svjesna da će takvim postupanjem oštećenom nanijeti težu povredu prava i imovinsku štetu kao i da je takva šteta nastupila. Sud smatra da je okrivljena u okviru svoje službene dužnosti primjenjivala propise, da je na osnovu ostavke kao </span><span>ličnog čina javnog funkcionera smatrala da je on nedvosmisleno izrazio volju da više ne radi u Prijestonici Cetinje a ocjenjujući i zakonitost ranije donijetog rješenja kojim je oštećeni zasnovao radni odnos na neodređeno vrijeme, donijela i "sporno" rješenje. Protiv ovog rješenja je bila dozvoljena žalba koja je izjavljena a kasnije i tužba koja je takodje podnijeta a i nakon ovog rješenja je donijeto još nekoliko prvostepenih i drugostepenih rješenja u upravnom postupku koja su takodje ukinuta pred Upravnim sudom. Kad se ima u vidu činjenica da je po rješenju i saglasnosti Gradonačelnika Prijestonice raspisan javni oglas za radno mjesto sekretara Sekretarijata za urbanizam kao i da je na to radno mjesto rješenjem ranijeg Glavnog administratora nakon javnog oglasa rasporedjen S. M. a da je oštećeni prije svega toga podnio pismenu ostavku na funkcije sekretara koje je do tada pokrivao i da nakon isteka godišnjeg odmora nije dolazio na posao odnosno da nije tražio raspored na poslove i zadatke koji odgovaraju njegovoj stručnoj spremi već da je bio kategoričan u traženju da bude vraćen na radno mjesto sekretara Sekretarijata za urbanizam, ovaj sud je mišljenja da s</span><span>ve i da se pravosnažno utvrdi kako u upravnom tako i parničnom postupku da je okrivljena prekršila zakon ili drugi propis time što oštećenom nije utvrdila prava iz člana </span><span>35. stav 2. i stav 3. Zakona o državnim službenicima i namještenicima (broj 01.1564/2 iz 2008. godine), kako joj se to stavlja na teret, </span><span>njeno postupanje u konkretnom slučaju se n</span><span>e može cijeniti kao očigledno nesavjesno bez obzira na dugogodišnje radno iskustvo na poslovima pravne struke i bez obzira što su oba rješenja ukinuta u postupcima po upravnom sporu. Radno pravni status oštećenog U. V. kod Prijestonice Cetinje je i u pogledu njegovog zasnivanja i u pogledu eventualnog prestanka i načina tog prestanka bio sporan i još uvijek o tome nije donijeta konačna odluka a prvostepeni parnični sud je, kao jedini stvarno nadležan, istina još uvijek nepravosnažno utvrdio da je oštećenom radni odnos prestao ostavkom i da su njegovi zahtjev za naknadu zarade i ostalih primanja nakon 16.03.2006. godine i zahtjev da se vrati na rad, neosnovani. Upravni sud u svojim odlukama nije naložio da se oštećeni vrati na rad niti da mu se utvrdi bilo koje pravo već ističe da mu radni odnos nije mogao prestati zbog nedostatka visoke stručne spreme. S toga, još uvijek je sporno i da li je oštećeni imao </span><span>pravo da nakon razrješenja bude rasporedjen</span><span> na odgovarajuće radno mjesto</span><span> kao i da li ima pravo da primi naknadu zarade razriješeno rukovodeće lice. </span>
</li>
<p>&nbsp;</p>
<li>
<span>Ako se ima u vidu da je oštećeni radni odnos na neodređeno vrijeme zasnovao bez prethodno objavljenog javnog oglasa i to ne na tačno određenom sistematizovanom radnom mjestu u Prijestonici Cetinje, da rješenje glasi na neodređeno vrijeme a do povratka odsutnog radnika sa porodiljskog bolovanja kao i da je podnio pismenu ostavku na dotadašnje funkcionerske pozicije a da je za utvrdjivanje nečije odgovornosti</span><span> za izvršenje predmetnog krivičnog djela neophodno da se nedvosmisleno utvrdi da je službeno lice "očigledno nesavjesno postupalo" u vršenju službe kao i da svako nesavjesno postupanje ne znači istovremeno i da postoji predmetno krivično djelo, jer nesavjesno i nemarno vršenje povjerenih poslova najčešće znači povredu radne dužnosti za koju se disciplinski odgovara, odnosno da je potrebno da se na osnovu sveukupne ocjene službenog položaja odredjenog službenog lica utvrdi da postupanje znatno prevazilazi običnu neurednost i da takvo postupanje kod svakog ko tu službu poznaje, na prvi pogled ukazuje na postojanje "očigledne" nesavjesnosti u postupanju, sud zbog svega navedenog smatra da se </span><span>ne može govoriti da je prilikom donošenja rješenja od 27.11.2009. godine okrivljena u vršenju službe postupala očigledno nesavjesno i da je zbog njenog postupanja i donošenja rješenja od 27.11.2009. godine nastupila šteta i teža povreda prava oštećenog ako su uopšte i nastupile. Time</span><span> nije dokazano da je okrivljena izvršila krivično djelo koje joj je stavljeno na teret pa je na osnovu člana 373. stav 1. tačka 2. ZKP-a, odlučeno kao u izreci.</span>
</li>
<p>&nbsp;</p>
<li>
<span>Nesumnjivo je da je parnični postupak povodom odštetnog zahtjeva koji bi proizilazio iz izvršenja predmetnog krivičnog u toku kao i da oštećeni tokom ovog postupka nije postavio imovinsko pravni zahtjev i da nije pristupio ni na glavni pretres o čijem održavanju je bio uredno obavještavan. Sud je imajući u vidu odredbu člana 239. stav 3. Zakonika o krivičnom postupku oštećenog ipak uputio da svoj imovinsko pravni zahtjev može ostvariti u parničnom postupku.</span>
</li>
<p>&nbsp;</p>
<li>
<span>Troškovi ovog krivičnog postupka na osnovu člana 230. stav 1. ZKP-a padaju na teret Budžeta Crne Gore a svi se odnose na ime naknade za izvršeno vještačenje po vještaku ekonomsko finansijske struke.</span>
</li>
<p>&nbsp;</p>
<li>
<span>Na osnovu navedenog je odlučeno kao u izreci.</span>
</li>
<p>&nbsp;</p>
<li style="text-align:center;">
<span>OSNOVNI SUD U CETINJU</span>
</li>
<li style="text-align:center;">
<span>Dana 21.11.2014. godine</span>
</li>
<p>&nbsp;</p>
<li>
<span>ZAPISNIČAR </span><span></span><span></span><span></span><span> </span><span>                                                S U D I J A</span>
</li>
<li>
<span>Natalija Adžić</span><span class="span1"> </span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1">                                 </span><span>Srđan Vujović</span>
</li>
<li>
<span class="span1"> </span>
</li>
<p>&nbsp;</p>
<p>&nbsp;</p>
<p>&nbsp;</p>
</div>
</div>


</body>