<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-size:12pt;font-family:'Arial'}
</style>
</head>
<body class="b1" style="background: #aaa;">
<div class="window1">
<div class="page1">
<p>
<span class="span1"></span>
</p>
<p>
<span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1">   K. 808/13</span>
</p>
<p style="text-align:center;">
<span class="span1">U IME CRNE GORE</span>
</p>
<p>
<span class="span1">OSNOVNI SUD U PODGORICI, </span><span class="span1">po sudiji Nadi Rabrenović, uz učešće Radojke Rakočević, kao zapisničara, u krivičnom predmetu protiv okrivljenog T. S. iz Podgorice, zbog krivičnog djela nasilje u porodici ili u porodičnoj zajednici iz čl. 220 st.1 Krivičnog zakonika, po Optužnom predlogu Osnovnog državnog tužilaštva u Podgorici, Kt.br. 852/13 od 11.10.2013.godine, nakon održanog glavnog i javnog pretresa, dana 30.01.2014. godine, u prisustvu zastupnika optužbe N. P., savjetnika na radu kod Osnovnog državnog tužilaštva u Podgorici, okrivljenog T. S., i svjedoka oštećene V. G., donio je, a dana 31.01.2014. godine, javno objavio, </span>
</p>
<p style="text-align:center;">
<span class="span1">P R E S U D U</span>
</p>
<p>
<span class="span1">OKRIVLJENI:</span>
</p>
<p>
<span class="span1">T. S., JMBG: ..., od oca O. i majke A., rođene M., rođen ... godine u P., sa prebivalištem u P. - Ul. ..., završio osnovnu školu, nezaposlen, lošeg imovnog stanja, neoženjen, bez djece, osuđivan – Presudom Osnovnog suda u P-, K.06/444 od 21.10.2006.godine, zbog krivičnog djela iz čl.220 st.1 KZ, trideset dana zatvora uslovno na jednu godinu,i Presudom Višeg suda u Podgorici, K.141/06 od 20.11.2006.godine, zbog krivičnog djela iz čl. 300 st.1 KZ, dvije godine zatvora,</span>
</p>
<p style="text-align:center;">
<span class="span1">K r i v   j e,</span>
</p>
<p>
<span class="span1">Zato što je:</span>
</p>
<p>
<span class="span1">Dana 26.06.2013.godine, oko 16,00 časova, u porodičnom stanu, u Ulici ....., u P., primjenom grubog nasilja narušio tjelesni integritet člana svoje porodice – vanbračne supruge oštećene V. G., na način što je, nakon kraće svađe, više puta udario otvorenom šakom po licu, stiskao i udarao po glavi, zatim više puta udarao nogama u predjelu butina, nakon čega je gađao upaljenim cigaretama i polivao vodom, nanoseći joj lake tjelesne povrede u vidu 7 (sedam) krvnih podliva u predjelu obje butine, pri čemu je bio svjestan svog djela, čije je izvršenje htio, znajući da je njegovo djelo zabranjeno,</span>
</p>
<p>
<span class="span1">- čime je izvršio krivično djelo nasilje u porodici ili u porodičnoj zajednici iz čl. 220 st.1 Krivičnog zakonika Crne Gore.</span>
</p>
<p>
<span class="span1">Pa sud okrivljenog primjenom citiranih zakonskih odredbi te čl. 2, 4, 5, 32, 36 i 42 Krivičnog zakonika Crne Gore, te čl. 229 i 374 Zakonika o krivičnom postupku,</span>
</p>
<p style="text-align:center;">
<span class="span1">O S U Đ U J E</span>
</p>
<p>
<span class="span1">Na kaznu zatvora u trajanju od 3 (tri) mjeseca.</span>
</p>
<p>
<span class="span1">Obavezuje se okrivljeni da, na ime troškova krivičnog postupka, uplati Osnovnom državnom tužilaštvu u Podgorici iznos od 60,50 eura, a Osnovnom sudu u Podgorici, na </span><span class="span1">ime troškova krivičnog postupka, iznos od 44,00 eura, i na ime sudskog paušala, iznos od 30,00 €, sve u roku od 15 dana po pravosnažnosti presude.</span>
</p>
<p style="text-align:center;">
<span class="span1">O b r a z l o ž e nj e</span>
</p>
<p>
<span class="span1">Osnovno državno tužilaštvo u Podgorici podnijelo je Optužni predlog Kt.br. 852/13 od 11.10.2013.godine, protiv okrivljenog T. S. </span><span class="span1">zbog krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika. U završnoj riječi Zastupnik optužbe navela je da u cjelosti ostaje pri podnijetom Optužnom aktu, obzirom da je dokazima provedenim na glavnom pretresu dokazano da je okrivljeni izvršio krivično djelo koje mu je Optužnim predlogom stavljeno na teret, pa je predložila sudu da istog oglasi krivim i osudi po Zakonu, u granicama koje propisuje za predmetno krivično djelo.</span>
</p>
<p>
<span class="span1">Okrivljeni T. S. u svojoj odbrani pred ovlašćenim tužiocem Osnovnog državnog tužilaštva u Podgorici od 29.06.2013.godine, naveo je da zajedno sa V. G. živi u vanbračnoj zajednici skoro tri godine, u njegovom stanu u ulici .... u P.. Dana 26.06.2013.godine oko 15,00 časova posvađao se sa V. G. iz razloga što je otkrio da ga ona vara i planuo je, a zatim je V. G. više puta udario rukama, i to otvorenim dlanovima u predjelu njenih butina, zatim je četiri puta ošamario i jednom udario nogom u predjelu njenih nogu. </span><span class="span1">Nakon toga je V. G. gađao upaljenim pikavcem koji ju je pogodio negdje u predjelu ruku, i taj pikavac je V. G. uzela i htjela da ga gasi na svom tijelu i misli da ga je gasila. Takođe je V. G. krenula da uzme nož da sebe povrijedi ali joj to nije dozvolio. V. G. je rekao da mora da se spakuje i ide kod njenih u B., a ako to neće da uradi da će je on povesti i otići sa njom. Nije prijetio oštećenoj, ali je govorio da će otići kod nje na posao i odvesti je u B. jer ne može da ostane u P.. Okrivljeni je na glavnom pretresu od 10.12.2013.godine, naveo da priznaje izvršenje krivičnog djela stavljenog mu na teret i branio se ćutanjem. Istakao je da od predmetnog događaja više ne živi u vanbračnoj zajednici sa V. G., i da nije zavisnik od psihoaktivnih supstanci. U završnoj riječi nije imao šta da kaže.</span>
</p>
<p>
<span class="span1">Sud je u dokaznom postupku saslušao svjedoka oštećenu V. G., svjedoka S. A., pročitao medicinsku dokumentaciju na ime oštećene V. G., i to: Izvještaj ljekara specijaliste KC CG – Urgentni centar, br. protokola 12148 od 28.06.2013.godine, i Izvještaj ljekara specijaliste KC CG – Urgentni centar, br.protokola 1008 od 28.06.2013.godine, pročitao Nalaz i mišljenje vještaka medicinske struke dr N. R. od 13.07.2013.godine, saslušao imenovanog vještaka na glavnom pretresu od 30.01.2014.godine, i pročitao Izvod iz kaznene evidencije Uprave policije – CB Podgorica, br. 29-245/13 -14042/2-3598 od 12.11.2013.godine, na ime T. S.. </span>
</p>
<p>
<span class="span1">Svjedok oštećena V. G. u svom iskazu pred ovlašćenim tužiocem Osnovnog državnog tužilaštva u Podgorici od 01.07.2013.godine, navela je da je sa T. S. živjela u vanbračnoj zajednici pune dvije godine, u njegovom stanu u ulici .... u P. Od 26.06.2013.godine ne živi sa T. S., jer je zbog incidenta koji se desio odlučila da ga napusti. Toga dana, kada se vratila sa posla oko 16,00 časova, zajedno sa S. je došla na stan gdje joj je T. S. rekao da se sastao sa nekim licem koje je T. S. reklo da ga je ona za to vrijeme dok su bili zajedno prevarila. Nakon toga je T. S. počeo da je šamara na način što joj je zadao više udaraca u predjelu obraza, a potom je stiskao za glavu i golim rukama udarao sa obje strane u predjelu potiljka, takođe je stiskao za vrat, i ona je T. S. govorila da prestane da je bije, a on je rekao da ne viče da je komšiluk čuje jer će neko zvati policiju. Nakon toga zadao joj je više udaraca nogama u predjelu butina i u predjelu potkoljenice, zatim je uzeo bocu sa vodom i istom je polivao po glavi, da bi je nakon toga gađao sa upaljenom cigaretom i to dva puta, pri čemu su je cigarete pogodile u predjelu lijeve jagodice i u predjelu vrata. Takođe ju je T. S. gađao cigaretom i u predjelu lijevog ramena, i sve opekotine su konstatovane u izvještaju ljekara koji je </span><span class="span1">pregledao. Udario je i u predjelu desne nadlaktice i to više puta pesnicom. Imala je puno povreda po glavi i tijelu, ali se nije mogla precizno izjasniti čime ju je sve i na koja mjesta udarao. U toku svađe došla je i majka T. S., A., koja je pokušala da je spasi ali nije uspjela. T. S. joj je rekao da se spakuje i da mora da napusti grad, odnosno da se vrati kod njenih u B., i da ne može da ide na posao jer ako bude išla na posao da će dolaziti tamo da joj pravi haos. Spakovala je svoje stvari i krenula na autobusku stanicu, i T. S. je pošao sa njom. Dok je čekala autobus na peronu je T. S. vrijeđao i prijetio, i više puta pljunuo, čak im je prišao i službenik autobuske stanice i rekao T.u da pazi na svoje ponašanje. Ušla je u autobus i krenula sa istim u pravcu B., ali kako je radila kao pripravnik u P., bilo joj je stalo da ne izgubi posao, izašla je mjestu Z., kod benzinske pumpe, odakle je taksijem pošla kod svoje koleginice S. A. i tamo se smjestila. Dodala je da se nakon tog događaja, javila u “SŽK” koju vodi Lj. R. i ista joj je fotografisala sve povrede i uputila je na  pregled u Urgentni blok, a potom je otišla u policiju gdje je podnijela krivičnu prijavu o tom događaju. T. S. ju je nakon toga više puta zvao na telefon, i nije joj prijetio već je tražio da mu oprosti i da se pomire. Takođe, kada mu se nije javljala na telefon, slao joj je poruke predstavljajući se kao inspektor MUP-a i da treba da se javi, a sve u namjeri da bi je čuo. Istakla je da to nije bio prvi put da je T. S. prebio, ali to ranije nije prijavljivala iz straha za sebe i svoju porodicu jer je T. prijetio da će poći kod njene porodice i napraviti haos, i nije htjela da nervira roditelje koji su stari i bolesni. U svom iskazu na glavnom pretresu od 10.12.2013.godine, svjedok oštećena V. G., ponovila je isakz koji je dala pred ovlašćenim tužiocem Osnovnog državnog tužilaštva u Podgorici, od 29.06.2013.godine. Nije se pridružila krivičnom gonjenju protiv okrivljenog i nije postavila imovinskopravni zahtjev. U završnoj riječi navela je da su se stvari u međuvremenu promijenile i da oni normalno komuniciraju.</span>
</p>
<p>
<span class="span1">Svjedok S. A. u iskazu na glavnom pretresu od 10.12.2013.godine, navela je da je u junu ili julu 2013.godine na kapiji svoje kuće u ulici ..., vidjela V. G. i čula da je doziva. V. G. je tom prilikom bila sa stvarima i sva uplakana i potrešena, pa ju je pozvala da uđe u kuću. Tada joj je V. G. rekla da se posvađala sa T. S. i pokazala povrede koje su joj bile po čitavom tijelu, od glave do pete, i ostala je da živi kod nje narednih mjesec dana. V. G. se nakon dva dana javila ljekaru, zato što je bila potrešena i plašila se reakcije drugih ljudi i toga da može doći do sukoba sa T. S.. V. G. je došla kod nje u srijedu, dvadesetšestog juna ili jula 2013. godine, a u petak su se obratile SŽK, gdje su povrede kod oštećene fotogafisali i nakon toga V. G. uputili da se javi ljekaru. </span>
</p>
<p>
<span class="span1">Iz Izvještaja ljekara specijaliste KC CG – Urgentni centar, br. protokola 12148 od 28.06.2013.godine, proizilazi da je V. G. pregledana od strane ljekara te ustanove, kojom prilikom su konstatovane povrede, zatim da je upućena psihijatru, te da joj je prepisana terapija i konstatovana dijagnoza na latinskom jeziku.</span>
</p>
<p>
<span class="span1">Iz Izvještaja ljekara specijaliste KC CG – Urgentni centar, br. protokola 1008 od 28.06.2013.godine, na ime V. G. proizilazi da je pregled izvršio ljekar te ustanove, kojom prilikom je prepisana terapija. </span>
</p>
<p>
<span class="span1">Iz Nalaza i mišljenja vještaka medicinske struke dr N. R. od 13.07.2013.godine, proizilazi da je V. G. u predmetnom događaju zadobila sedam krvnih podliva u predjelu obje butine, koje povrede su posledica dejstva tupine mehaničke sile i nastale su usled sedmostrukog aktivnog dejstva tupine mehaničke sile, odnosno sedam nezavisnih udaraca, najvjerovatnije nogom. Navedene povrede se u vrijeme nanošenja, pojedinačno i u zbiru kvalifikuju kao laka tjelesna povreda. Psihijatrijskim pregledom je konstatovana psihička reakcija na stresni događaj, koja može biti posledica predmetnog povređivanja.</span>
</p>
<p>
<span class="span1">U izjašnjenju na glavnom pretresu od 30.01.2014.godine vještak medicinske struke dr N. R., naveo je da u svemu ostaje pri svom Nalazu i mišljenju od 13.07.2013.godine, a s obzirom da je u svom iskazu V. G. navela da je zadobijala udarce u predjelu glave, lica, vrata i nadlaktice, i to mehanizmom udaranja pesnicom, stezanja za vrat i gađanja upaljenom cigaretom, a kako iste povrede kod oštećene nisu konstatovane u dostavljenoj medicinskoj dokumentaciji, mišljenja je da u zavisnosti od intenziteta sile kojom se zadaje udarac može doći do tjelesnog povređivanja, ali i ne mora odnosno ako je intenzitet sile manji ne mora doći do tjelesnog povređivanja, tako da ne isključuje mogućnost da je V. G. zadobijala udarace, stezanje vrata i bila gađana upaljenom cigaretom, ali sve to nije dovelo do tjelesnog povređivanja. Krvni podlivi u Izvještaju specijaliste hirurga br. protokola 12148 od 28.06.2013.godine, opisani su kao lividni, što govori u prilog da su mogli nastati dva dana ranije.</span>
</p>
<p>
<span class="span1">Sud je Nalaz i mišljenje vještaka medicinske struke dr N. R. od 13.07.2013. godine, i izjašnjenje imenovanog vještaka na glavnom pretresu od 30.01.2014.godine </span><span class="span1">cijenio kao jasne, stručne i određene, pa je iste prihvatio, a na koje stranke nisu imale primjedbi.</span>
</p>
<p>
<span class="span1">Iz Izvoda iz kaznene evidencije Uprave policije – CB Podgorica, br. 29-245/13 -14042/2-3598 od 12.11.2013.godine, na ime T. S., proizilazi da je imenovani osuđivan i to Presudom Osnovnog  suda u Podgorici, K.06/444 od 21.10.2006.godine, zbog krivičnog djela iz čl.220 st.1 KZ, trideset dana zatvora uslovno na jednu godinu, i Presudom Višeg suda u Podgorici, K.141/06 od 20.11.2006.godine, zbog krivičnog djela iz čl. 300 st.1 KZ, dvije godine zatvora, koju kaznu je izdržao.</span>
</p>
<p>
<span class="span1">Na osnovu izložene činjenične građe </span><span class="span1">koja proizilazi iz dokaza provedenih u postupku ovaj </span><span class="span1">sud je na nesumnjiv način utvrdio da su se u radnjama okrivljenog T. S. ostvarili svi bitni elementi bića krivičnog djela nasilje u porodici ili u porodičnoj zajednici iz čl. 220 st.1 Krivičnog zakonika Crne Gore. Naime, okrivljeni je dana </span><span class="span1">26.06.2013.godine, oko 16,00 časova, u porodičnom stanu, u Ulici ....., u P., primjenom grubog nasilja narušio tjelesni integritet člana svoje porodice – vanbračne supruge oštećene V. G., na način što je, nakon kraće svađe, više puta udario otvorenom šakom po licu, stiskao i udarao po glavi, zatim više puta udarao nogama u predjelu butina, nakon čega je gađao upaljenim cigaretama i polivao vodom, nanoseći joj lake tjelesne povrede u vidu 7 (sedam) krvnih podliva u predjelu obje butine.</span>
</p>
<p>
<span class="span1">Sve naprijed navedene činjenice utvrđene su iz dokaza provedenih na glavnom pretresu, prije svega iz jasnog, određenog i istinitog iskaza svjedoka oštećene V. G., kojem iskazu je sud poklonio punu vjeru, a koji iskaz je potvrđen, i istinitim iskazom svjedoka S. A. Naime, svjedok oštećena V. G. potvrdila je da je u stanu u kojem je živjela u vanbračnoj zajednici sa T. S. dana 26.06.2013.godine, kada se vratila sa posla oko 16,00 časova, T. S. počeo da je šamara na način što joj je zadao više udaraca u predjelu obraza, a potom je stiskao za glavu i golim rukama udarao sa obje strane u predjelu potiljka, takođe je stiskao za vrat. </span><span class="span1">Nakon čega joj je zadao više udaraca nogama u predjelu butina i u predjelu potkoljenice, zatim je uzeo bocu sa vodom i istom je polivao po glavi, da bi je nakon toga gađao sa upaljenom cigaretom i to dva puta, pri čemu su je cigarete pogodile u predjelu lijeve jagodice i u predjelu vrata. Nakon toga pošla je kod svoje koleginice S. A. i tamo se smjestila, a zatim se javila u “SŽK” koju vodi Lj. R. i ista joj je fotografisala sve povrede i uputila je na  pregled u Urgentni blok, a potom je otišla u policiju gdje je podnijela krivičnu prijavu o tom događaju.Takođe, i svjedok S. A. potvrdila je da je u junu ili julu 2013.godine na kapiji svoje kuće u ulici ...., vidjela V. G. i čula da je doziva. V. G. je tom prilikom bila sa stvarima i sva uplakana i potrešena, pa ju je pozvala da uđe u kuću. Tada joj je V. G. rekla da se posvađala sa T. S. i pokazala povrede koje su joj bile po čitavom tijelu, od glave do pete, i ostala je da </span><span class="span1">živi kod nje narednih mjesec dana, a  nakon dva dana od dolaska kod nje javila se ljekaru. Iskaz svjedoka oštećene V. G. o načinu na koji je zadobila predmetne povrede odnosnom prilikom od strane okrivljenog T. S., potvrđen je sadržinom medicinske dokumentacije na ime oštećene i Nalazom i mišljenjem vještaka medicinske struke dr N. R. od 13.07.2013.godine, a iz kojeg bez ikakve dileme proizilazi da je V. G. u predmetnom događaju zadobila sedam krvnih podliva u predjelu obje butine, koje povrede su posledica dejstva tupine mehaničke sile i nastale su usled sedmostrukog aktivnog dejstva tupine mehaničke sile, odnosno sedam nezavisnih udaraca, najvjerovatnije nogom, te da u zavisnosti od intenziteta sile kojom se zadaje udarac može doći do tjelesnog povređivanja, ali i ne mora, odnosno da ako je intenzitet sile manji ne mora doći do tjelesnog povređivanja, tako da ne isključuje mogućnost da je V. G. zadobijala udarace, stezanje vrata i bila gađana upaljenom cigaretom, ali sve to nije dovelo do tjelesnog povređivanja.</span>
</p>
<p>
<span class="span1">Ni okrivljeni T. S. u navodima svoje odbrane pred ovlaćenim tužiocem Osnovnog državnog tužilaštva u Podgorici, nije sporio da je odnosnom prilikom V. G. više puta udario rukama, i to otvorenim dlanovima u predjelu njenih butina, četiri puta ošamario i udario nogom u predjelu njenih nogu, i nakon toga je V. G. gađao upaljenim pikavcem koji ju je pogodio negdje u predjelu ruku,  koje navode odbrane okrivljenog je sud prihvatio, budući da su potvrđeni sadržinom medicinke dokumentacije na ime oštećene i Nalazom i mišljenjem vještaka medicinske struke i izjašnjenjem vještaka medicinske struke na glavnom pretresu. </span>
</p>
<p>
<span class="span1">Cijeneći psihički odnos okrivljenog T. S.  prema izvršenom krivičnom djelu nasilje u porodici ili u porodičnoj zajednici iz čl. 220.st.1 Krivičnog zakonika ovaj sud je našao da je okrivljeni postupajući na naprijed opisani način odnosno na način što je </span><span class="span1">nakon kraće svađe oštećenu, više puta udario otvorenom šakom po licu, stiskao i udarao po glavi, zatim više puta udarao nogama u predjelu butina, nakon čega je gađao upaljenim cigaretama i polivao vodom, </span><span class="span1">bio svjestan da primjenom grubog nasilja narušava tjelesni integritet člana svoje porodice, vanbračne supruge oštećene V. G. pa je to i htio postupajući sa direktnim umišljajem.</span>
</p>
<p>
<span class="span1">Sud je prilikom odlučivanja o visini kazne za okrivljenog imao u vidu sve okolnosti na strani okrivljenog koje utiču da kazna bude veća ili manja  pa je kao otežavajuću okolnost cijenio njegovu osuđivanost, između ostalog i za istovrsno krivično djelo, što je utvrđeno iz Izvoda iz kaznene evidencije Uprave policije – CB Podgorica, br. 29-245/13-14042/2-3598 od 12.11.2013. godine, na ime T. S., dok olakšavajućih okolnosti nije bilo.</span>
</p>
<p>
<span class="span1">Cijeneći ovako utvrđene okolnosti koje utiču da kazna bude manja ili veća imajući u vidu svrhu kažnjavanja sud je okrivljenom T. S. odmjerio kaznu zatvora u zakonom propisanim granicama za izvršeno krivično djelo uz uvjerenje suda da će se sa tako odmjerenom kaznom postići svrha kažnjavanja iz čl. 32. Krivičnog zakonika da okrivljeni više ne vrši  krivična djela, a u okviru opšte svrhe izricanja krivičnih sankcija iz čl. 4. st. 2 Krivičnog zakonika Crne Gore.</span>
</p>
<p>
<span class="span1">Shodno odredbi čl. 229 Zakonika o krivičnom postupku okrivljeni je obavezan da na ime troškova krivičnog postupka, uplati Osnovnom državnom tužilaštvu u Podgorici iznos od 60,50 eura, a Osnovnom sudu u Podgorici, na ime troškova krivičnog postupka, iznos od 44,00 eura, koji se odnose na ime troškova angažovanja vještaka medicinske struke, i na ime sudskog paušala iznos od 30,00 eura, koji paušal je određen shodno složenosti predmeta, trajanju postupka i imovnim prilikama okrivljenog.</span>
</p>
<p>
<span class="span1">Na osnovu izloženog, a shodno odredbi čl. 374 Zakonika o krivičnom postupku, odlučeno je kao u izreci presude</span><span class="span1">. </span>
</p>
<p style="text-align:center;">
<span class="span1">OSNOVNI SUD U PODGORICI                                                                                                   Dana 30.01.2014. godine</span>
</p>
<p>
<span class="span1">   ZAPISNIČARKA,                                                                                 S U D I J A, Radojka Rakočević                                                                          Nada Rabrenović</span>
</p>
<p>&nbsp;</p>
<p>
<span class="span1">DN-a: Po primjerak presude dostaviti:</span><span class="span1"> - ODT Podgorica</span><span class="span1"> - okrivljenom</span><span class="span1"> - a/a</span>
</p>
<p>
<span class="span1">Postupljeno dana  12.02.2014. godine</span><span class="span1"> Službenik Suda    _____________</span><span class="span1"></span>
</p>
<p>&nbsp;</p>
<p>
<span class="span1">    ZAPISNIČARKA,                                                                                   S U D I J A, Radojka Rakočević, s.r.                                                                    Nada Rabrenović, s.r.                                                     </span>
</p>
<p>
<span class="span1">PRAVNA POUKA: </span><span class="span1">Protiv ove presude dozvoljena je žalba, u roku od 8 dana</span><span class="span1">od dana prijema pisanog otpravka iste, Višem sudu</span><span class="span1">u Podgorici, a preko ovog Suda.</span>
</p>
<p>
<span class="span1">         ZTO:</span><span class="span1"> </span>
</p>
<p>&nbsp;</p>
</div>
</div>


</body>