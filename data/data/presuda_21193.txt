<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.625in 0.625in 0.375in 1.25in;}
.p1{margin-right:-0.125in;text-align:center;hyphenate:auto;font-family:Batang;font-size:12pt;}
.p2{margin-right:-0.125in;text-align:end;hyphenate:auto;font-family:Batang;font-size:12pt;}
.p3{margin-right:-0.125in;text-align:justify;hyphenate:auto;font-family:Batang;font-size:12pt;}
.p4{text-indent:0.5in;margin-right:-0.125in;text-align:start;hyphenate:auto;font-family:Batang;font-size:12pt;}
.p5{text-align:start;hyphenate:auto;font-family:Batang;font-size:12pt;}
.p6{text-align:justify;hyphenate:auto;font-family:Batang;font-size:12pt;}
.p7{text-align:start;hyphenate:auto;font-family:Times New Roman;font-size:12pt;}
</style>
<title>K</title>
<meta content="vesna.kovacevic" name="author">
</head>
<body class="b1 b2">
<p class="p1">
<!--Image link to '0.jpg' can be here-->
</p>
<p class="p1"></p>
<p class="p1">
<span>U   I M E   C R N E   G O R E</span>
</p>
<p class="p1"></p>
<p class="p2">
<span>K. br. 167/12</span>
</p>
<p class="p3"></p>
<p class="p3">
<span>OSNOVNI SUD U NIKŠIĆU kao prvostepeni krivični, sudija Perović Ivan uz sudjelovanje Ćuzović Plane kao zapisničara, u krivičnom predmetu protiv okrivljenog O. B., zbog krivičnog djela iz čl. 220 st. 2 u vezi st. 1 KZ i krivičnog djela iz čl. 220 st. 1 KZ, postupajući po optužnom predlogu ODT-a Nikšić Kt. br. 395/09 od 14. 02. 2012. godine, nakon dovršenog javnog glavnog pretresa dana 24.01.2013. g. u prisustvu zastupnika ODT-a I. I., okrivljenog O. B. i njegovog branioca S. D. advokata iz N., donio je i istog dana javno objavio</span>
</p>
<p class="p3"></p>
<p class="p1">
<span>P R E S U D U</span>
</p>
<p class="p3">
<span>Okrivljeni:</span>
</p>
<p class="p3">
<span>O. B. od oca V. i majke S. rođene S., rođen... godine u N., sa prebivalištem u N..., državljanin C. G, trgovac, razveden – otac jednog djeteta, završio srednju školu, lošeg imovnog stanja, ranije osuđivan presudom Osnovnog suda Kotor K.br.148/03 od 02.11.2005.g. kojom je oglašen krivim zbog zbog kriv. djela iz čl.244 st.1 i kriv. djela iz čl.207 st.3 u vezi st.1 KZ RCG i izrečena mu je uslovna osuda uz utvrđivanje jedinstvene kazne zatvora od 7 mjeseci i vremena provjeravanja od 2 godine pri čemu je ova odluka preinačena presudom Višeg suda Podgorica Kž.br.165/06 od 30.01.2007.g. u pogledu odluke o krivičnoj sankciji tako što je isti osuđen na jedinstvenu kaznu zatvora od 5 mjeseci</span>
</p>
<p class="p3"></p>
<p class="p1">
<span> K r i v   j e</span>
</p>
<p class="p3">
<span>Što je :</span>
</p>
<p class="p3">
<span>Dana 08. 06. 2009. godine u N. u kafe-baru „C , primjenom grubog nasilja narušio tjelesni integritet bivših članova njegove porodice – bivše supruge J. M. i bivšeg tasta M. R., na način što je J. M. rukom uhvatio za vrat i stiskao je i pri tom je odigao od zemlje, a zatim je jedan put stisnutom pesnicom udario u predjelu glave, od koga  udarca je oštećena pala na pod, pa kad je ustala ošamario je i pokušao udariti staklenom pepeljarom, kao sredstvom podobnim da tijelo teško povrijedi ili zdravlje teško naruši, a potom više puta stisnutom pesnicom udario u predjelu glave i tijela bivšeg tasta M. R., koji je pokušao da spriječi nasilje nad njegovom kćerkom, kojom prilikom su J. M. i M. R. zadobili lake tjelesne povrede i to J. M. u vidu nagnječenja sa krvnim podlivom u predjelu čela i nagnječenja sa krvnim podlivom u predjelu lijeve podlaktice i u predjelu desnog koljena, a M. R. u vidu nagnječenja sa krvnim podlivom u predjelu čela i lijeve strane lica i nagnječenja u predjelu lijeve strane zida grudnog koša, </span>
</p>
<p class="p3"></p>
<p class="p3">
<span>- čime je učinio krivično djelo nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika i krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika, </span>
</p>
<p class="p3"></p>
<p class="p3">
<span>Pa sud okrivljenom O. B. primjenom čl.4 st.2, čl. 42 i 48 Krivičnog zakonika za krivično djelo nasilje u porodici ili u porodičnoj zajednici iz čl. 220 st. 2 u vezi st.1 Krivičnog zakonika utvrđuje kaznu zatvora u trajanju od 3 (tri) mjeseca, a za krivično djelo nasilje u porodici ili u porodičnoj zajednici iz čl.220 st.1 Krivičnog zakonika utvrđuje kaznu zatvora u trajanju od 3 (tri) mjeseca, pa u krajnjem, okrivljenom O. B., sud primjenom citiranih propisa i čl. 48, čl.52, čl.53 i čl.54 Krivičnog zakonika i čl. 374 Zakonika o krivičnom postupku izriče </span>
</p>
<p class="p3"></p>
<p class="p1">
<span>USLOVNU OSUDU</span>
</p>
<p class="p3"></p>
<p class="p3">
<span>Kojom mu utvrđuje jedinstvenu kaznu zatvora u trajanju od 5 (pet) mjeseci i istovremeno određuje da se ova kazna neće izvršiti ako okrivljeni u roku od 1 (jedne) godine po pravosnažnosti presude ne učini novo krivično djelo. </span>
</p>
<p class="p3"></p>
<p class="p3">
<span>Dužan je okrivljeni na ime troškova krivičnog postupka uplatiti na žiro-račun ovoga suda broj 832-152-32 iznos od 101,50 €, u roku od 15 dana po pravosnažnosti presude pod prijetnjom prinudnog izvršenja. </span>
</p>
<p class="p3"></p>
<p class="p4">
<span>                                     O b r a z l o ž e nj e</span>
</p>
<p class="p3"></p>
<p class="p3">
<span>ODT iz Nikšića optužnim predlogom Kt. br. 395/09 stavio je na teret okrivljenom O. B. izvršenje krivičnog djela nasilje u porodici ili u porodičnoj zajednici iz čl. 220 st. 2 u vezi st. 1 KZ i krivičnog djela nasilje u porodici ili u porodičnoj zajednici iz čl. 220 st. 1 KZ, pa je zastupnik ODT-a I. I., koja je na glavnom pretresu zastupala optužbu, u završnoj riječi ostala pri podnijetom optužom aktu predlažući sudu da okrivljenog oglasi krivim i osudi po zakonu. </span>
</p>
<p class="p3"></p>
<p class="p3">
<span>Okrivljeni O. B. negirao je izvršenje krivičnog djela navodeći u svojoj odbrani pred istražnim sudijom da je sa M.M. bio u braku do 2007. godine, da iz tog braka imaju kćerku A., da su se u sporazumu o razvodu braka dogovorili da on kćerku viđa svakodnevno ili po njegovoj želji ali su  sa time stalno imali problema. Kritičnog dana M. M. je došla na terasu njegovog lokala „K. “ na kojoj je sjedio sa S.R. i B. zvanim „B. “. Kada je došla, M.M. je bila u histeričnom stanju i ne pozdravljajući prisutne krenula je put njega govoreći mu „kurvaru“ kao i mnoge druge pogrdne riječi. On je da se ne bi stvarala gužva i da ostali prolaznici ne bi gledali svađu, poveo M.M. u lokal sasvim mirno i bez ikakve sile da bi tamo porazgovarali i riješili probleme, kojih po njegovom mišljenju i nije bilo. M. M. je i u lokalu nastavila da mu upućuje svakojake pogrdne riječi i da ga psuje, pa je on nastojeći da je smiri rekao konobarici M.M.1 da pojača muziku kako ostali prolaznici ne bi čuli galamu. M. M. je u tom trenutku bila mnogo agresivna, fizički je krenula na njega i uspjela je da ga ogrebe noktima po vratu, a on je uspio da je spriječi, ali nije koristio silu niti ju je udarao stisnutim pesnicama ili otvorenom šakom u predjelu glave i tijela. M.M. je bivala sve agresivnija i spremnija na fizički kontakt s njim, a porazbijala je i nešto od enterijera u lokalu u nastupu bijesa. On je nije hvatao rukom za vrat niti ju je odbacio na pod, niti ju je udarao stisnutim pesnicama po glavi niti ju je pritiskao stolicom iz lokala u predjelu grudnog koša, jer on nije osoba koja bi se obračunavala fizički sa bilo kojom ženom, a kamoli sa majkom njegovog djeteta, iako su u lošim odnosima. Takođe nije uzimao bilo šta od enterijera iz lokala ili posuđa da bi istu gađao. U jednom trenutku M. M. se smirila i sjela za sto i tada je došla njena drugarica M. A., koja je bila prisutna njihovoj svađi u trenutku kada ga je M. vrijeđala, nazivala kurvarom i drugim pogrdnim riječima. Tom prilikom A. njih nije razdvajala, nego je sjela s M. za sto. M. je pokušala da pepeljarom gađa u njegovom pravcu u trenutku kad je tu bio prisutan M. otac M. R., koji je došao kasnije. On je M. R. ljudski primio, dok je sjedio na terasi a M. je sjedjela u lokalu i rekao je R. da M. hoće da mu porazbija lokal. Tražio je od R.da je smiri. R. je tada ušao u lokal i upozorio M. na njeno ponašanje, ali mu je ona rekla da je on njenom ocu R. uputio neke ružne riječi, tako da je svoga oca okrenula protiv njega i oni su zajedno krenuli protiv njega. R. ga je jednom rukom uhvatio za majicu a drugom ga je pokušao udariti stisnutom pesnicom u predjelu glave, a M. je uzela jednu staklenu flašu i gađala u njegovom pravcu, a zatim je sve uzimala sa stola i lomila i gađala u njegovom pravcu. On sa M. R. nije imao nikakav fizički kontakt, osim verbalnog i istog nije udarao stisnutim pesnicama po glavi i tijelu. On sam je prije nego je došao R., kad je vidio u kakvom je stanju M., pozvao policiju, a nije mu uopšte poznato odakle oštećenima povrede, ali je siguran da im ih on nije nanio. </span>
</p>
<p class="p3"></p>
<p class="p3">
<span>Okrivljeni O.B. naveo je u svojoj odbrani na glavnom pretresu da je u vrijeme kritičnog događaja u lokalu „K.“ bila konobarica M. M. a kada je njegova bivša supruga ušla u unutrašnjost lokala, histerično se ponašajući, lomeći i obarajući stolove i stolice, među njima dvojema nije bilo fizičkog kontakta izuzev što ju je on držao za ruke smirujući je, a ona ga je u jednom momentu ogrebala po lijevoj strani vrata od čega je imao vidljive tragove. M. A. je svo vrijeme bila prisutna ali nije pokušavala da ih razdvoji, jer i nije bilo potrebe, već je samo dobacivala da se tako ne ponašaju. Kasnije, kada je došao otac oštećene J. M. i ušao unutar lokala da joj skrene pažnju na ponašanje, oštećena mu je kazala da je on za njega rekao da je pička i tada je njen otac krenuo prema njemu, a za njim i oštećena. Odmah je reagovao S.R. tako što je oko struka uhvatio M. R., a preko S. M. R. je pokušao da ga udari pesnicom i udario ga je u rame, a takođe ga je počupao za majicu i pocijepao je. M. R. je više puta zamahnuo prema njemu, a takođe je pokušao da ga udari glavom, ali ga glavom nije udario nego samo pesnicama, a kako se on izmicao M. R. ga je udarao i u predjelu tijela. Nakon toga je došao B. M. koji je njega odvlačio, a S. je na drugu stranu odvukao M. R. Tada je oštećena J. M. uzimala predmete sa stolova i gađala po lokalu, a jednom flašom je gađala njega i B. On je vjerovatno u samoodbrani, dok je preko S. M. R. pokušao da ga udari, udario M.. Njegova bivša supruga je dok je trajala svađa između njega i njenog oca bila agresivna, napadala je S. koga je pokušala da udari. M. A. je došla na lice mjesta tek kada je njegova bivša supruga sjela za sto u unutrašnjosti lokala i M. je čula kako on poziva policiju da dođe. U stanici policije je tražio da mu se ukaže ljekarska pomoć /što je čula M. M.1/ ali mu policija nije izašla u susret. Tražio je i da policija fotografiše štetu napravljenu u lokalu i njegovu odjeću, što je i učinjeno. Smatra da je razlog ovom dešavanju događaj koji mu je prethodio- kada je primijetio bivšu suprugu kako se vozi na motoru s jednim licem, a kojom mu je prilikom ona pokazala srednji prst i isplazila jezik. On joj je rekao da se na motoru ne vozi više jer kao otac njihovog zajedničkog djeteta brine da se ne povrijedi u slučaju eventualnog pada. Ona ga je prijavila da ju je vrijeđao dok je bila na motoru s drugim licem, zbog čega je i pokrnut prekršajni postupak protiv njega, ali je oslobođen. </span>
</p>
<p class="p3"></p>
<p class="p3">
<span>Objašnjavajući razlike u odnosu na ranije kazivanje okrivljeni O. B. je naveo da je tačno da je on zamahivao pesnicama prema M. R., ali mu  nije poznato zbog čega to nije naveo istražnom sudiji. Kritičnom prilikom on je zadobio povredu u predjelu nosa koju mu je nanijela bivša supruga kada ga je udarila pesnicom na kojoj je bio prsten crne boje, a on nijednom nije pokušao da udari nju. J. M. nije imala vidljive povrede ali je on imao povrede u predjelu tijela od udaraca M. R.. Dok se svađao sa M. R. ispred lokala, M.A. nije izlazila ispred lokala, a ne zna da li je mogla vidjeti taj sukob. </span>
</p>
<p class="p3"></p>
<p class="p3">
<span>Okrivljeni O.B. u završnoj riječi je lično i preko branioca ostao pri svojoj odbrani, ističući da mu je žao zbog svega što se desilo. </span>
</p>
<p class="p3"></p>
<p class="p3">
<span>Sud je u dokaznom postupku saslušao svjedoke oštećene J. M. i  M. R., svjedoke M. A., M. M.1, S. R. i B.M., na saglasan predlog stranaka pročitao nalaz i mišljenje sudskog vještaka medicinske struke dr B. V. koga je i saslušao na glavnom pretresu, pročitao presudu Osnovnog suda Kotor K.br.148/03 od 02.11.2005.g. i presudu Višeg suda Podgorica Kž.br.165/06 od 30.01.2007.g. te pročitao izvod iz kaznene evidencije za okrivljenog. </span>
</p>
<p class="p3"></p>
<p class="p3">
<span>Svjedok oštećena J. M. navela je u svom iskazu pred istražnim sudijom da je sa O. B. bila u braku od 2003. do 2006. godine, da imaju kćerku A., da je B. u toku trajanja braka ispoljavao nasilje prema njoj, da je kritičnom događaju prethodio događaj od istog dana, kada je B. vidio nju da se vozi na motoru sa M. Z. zbog čega ih je B. pratio vozilom, a onda, pošto su se oni zaustavili, B. je njoj uputio mnogo uvredljivih riječi, a M. Z. je zaprijetio da nikada više ne smije da je vozi na motoru. Uvrijeđena ovakvim ponašanjem svog bivšeg supruga, ona je u večernjim časovima pošla u njegov lokal „K.. “.. Tamo je zatekla B. ispred lokala sa jednim momkom, pa ga je zamolila da uđu u lokal i normalno porazgovaraju o tome što je učinio. Međutim, kad su ušli u lokal, B. je zatražio od konobarice M.M.1 da pojača muziku. Ona se u lokalu sasvim normalno ponašala i nije bila agresivna da bi to moglo izazvati B., koji je počeo da se agresivnije ponaša i istog momenta je krenuo da se fizički obračuna s njom. B. ju je uhvatio jednom rukom za vrat i dugo je stiskao, čak je bio i malo odigao sa zemlje uza zid, a zatim je tri puta stisnutom pesnicom udario u predjelu glave, od kojih udaraca je pala, ali je uspjela da ustane. Nakon toga ju je udario u predjelu obraza otvorenom šakom – šamarima, a zatim je uzeo jednu pepeljaru sa stola, koja je koliko joj se čini bila staklena, i pokušao tom pepeljarom da je udari u predjelu glave, ali je ona uspjela da se zaštiti tako što je rukama prekrila glavu, a kasnije je vidjela da je od tih udaraca bila ogrebana i ruke su joj bile krvave. Toga dana fizički nije napadala B., niti ga je gađala bilo kakvim predmetima koji su se nalazili u lokalu i nije lomila enterijer u lokalu. Nju je B. pritiskao uza zid, ali misli da je nije gađao nikakvom stolicom. Sve je to vidjela njena drugarica M. A., koja je pokušala da ih razdvoji, ali nije uspjela, pa je izašla iz lokala i poznato joj je da je pozvala njenog oca R. jer se bila prepala za njenu bezbjednost. Njen otac R. došao je petnaestak minuta nakon tog događaja, a ona i A. su sjedjele za jednim stolom jer je B. tražio da tu budu s obzirom da je imao namjeru da pozove policiju. Kad je došao njen otac, B. je fizički nasrnuo na njega i tu su se međusobno pogurali i počupali i bilo je međusobnih udaraca. Za vrijeme dok su se njih dvojica fizički obračunavali, ona nije gađala nikakvom staklenom flašom B. niti je lomila njegov lokal. Jasno je vidjela da je B. udarao njenog oca stisnutim pesnicama u predjelu glave i tijela u trenutku kada su njenog oca držala dva momka, za koje misli da su obezbjeđenje na A... Taj događaj sa B. i R. se desio ispred lokala. Ubrzo je došla policija i povela B. i konobaricu. </span>
</p>
<p class="p3"></p>
<p class="p3">
<span>Svjedok oštećena J. M. navela je u svom iskazu na glavnom pretresu da je okrivljeni kritičnom prilikom po ulasku u kafanu naredio konobarici M. M.1da pojača muziku, a nju je odmah fizički napao, prvo je uhvatio za vrat, pribio je uza zid, a ona se noktima branila grebajući ga, pa ju je u jednom momentu gurnuo i ona je pala na pod i O. joj nije dozvolio da ustane jer je nastavio da je udara nogama – šutira je. Njena drugarica M. A. je pokušala da ga odvoji od nje, ali je B. odgurnuo i A., a nju je nastavio i dalje da udara. Ona je uspjela ustati i krenula je iz revolta prema njemu, ali bez namjere da s njim ulazi u fizički sukob. Uhvatio je za ruku jer je htjela da napusti kafanu, a onda je O. uzeo pepeljaru i istom ju je udario u predjelu glave, ali je ona stavila ruke preko glave i sagnula se tako da je pepeljarom udario u predjelu ruku. Njena drugarica je pozvala njenog oca R. a po njegovom dolasku nakon što je njen otac pitao okrivljenog „šta to radiš“, O. mu je rekao „šta ćeš ti stara pičko“. Njen otac je stajao na vratima kafane i okrivljeni je krenuo da se obračuna s njim. Njen otac je okrivljenog malo odgurnuo, a onda je okrivljeni stisnutom pesnicom više puta njenog oca udario u predjelu glave i tijela, a neka dva momka – B. i S. su držali njenog oca i na taj način mu onemogućili da se brani. Ta dva momka su kobajagi pokušavali da ih razdvoje govoreći okrivljenom „nemoj“, ali su oni zapravo samo njenog oca držali ispod ruku sprječavajući ga na taj način da se brani, a O. nije niko držao. Vjerovatno da je njen otac uspio preko tih momaka da udari O. i vjerovatno da ga je udarao više otvorenom šakom. Ona, prije samog fizičkog kontakta sa okrivljenim, nije bilo šta polomila u lokalu, niti je okrivljenog bilo čime gađala. Ona nije prva napala okrivljenog. Nju je okrivljeni, dok je bila na podu, više puta udario nogom u predjelu tijela i imala je u predjelu rebara povrede. Od udaraca po licu i glavi imala je povredu gornje usne koja je bila rasječena i krvarila je iz nosa. Koliko je sve to trajala ona se ne može izjasniti, ali dok njen otac nije došao sigurno je trajalo 15-ak minuta. Istakla je da se ne pridružuje krivičnom gonjenju protiv okrivljenog. </span>
</p>
<p class="p3"></p>
<p class="p3">
<span>Objašnjavajući razlike u odnosu na ranije kazivanje navela je da je tačno da je okrivljeni nakon što ju je napao u unutrašnjosti kafane, gurnuo i ona je od toga pala, a on ju je kasnije udario pesnicom, a kada je pokušala da odbrani svoga oca od okrivljenog, okrivljeni ju je udario dva-tri puta. Tačno je i da ju je okrivljeni, dok je ležala na podu, udarao nogama, a ona to nije pominjala kod istražnog sudije, jer se sve to davno desilo, a na glavnom pretresu je cjelokupan događaj do pojedinosti ispričala. </span>
</p>
<p class="p3"></p>
<p class="p3">
<span>Svjedok oštećeni M. R.naveo je u svom iskazu u prethodnom postupku da mu je O. B.bivši zet koji je nakon razvoda nastavio da maltretira njegovu ćerku stalno je zovući i prijetieći joj, pa je zbog toga prekršajno osuđivan. Kritičnom prilikom njegova kćerka M. mu je rekla da će otići kod B. da bi porazgovarali u vezi takvog ponašanja. Bilo je oko 22,00 h kada mu je telefonom M. A. /M. drugarica/ saopštila da se nalazi na A... sa M. i da je B. fizički napao M. i da je udarao. Odmah je krenuo u lokal „K “ i po dolasku je zatekao ćerku da sjedi u lokalu za stolom. Prišao je da vidi šta se desilo i od M. je doznao da ju je B. izbio, da ju je udarao, a zatim se ona malo ohrabrila i rekla B. „evo sad mi je došao otac, pa mi sad reci ono što imaš“. On je tada rekao M. da se tako ne ponaša, a B. se zaletio u njenom pravcu govoreći „ubiću je“ ili „udaviću je“. Stao je između njih dvoje da bi spriječio fizički kontakt i tom prilikom je zadobio par udaraca od B. Odmah su se umiješali neki momci koji su govorili da su obezbjeđenje na A..., i oni su sprječavali da dođe do udaranja između njih, odnosno oni su više njega sprječavali da se brani, dok su B. ostavljali po strani, tako da je to B. koristio i njega je udario nekoliko puta. On je u jednom trenutku osjetio udarac stolicom, ali nije vidio ko je tu stolicu bačio jer je u tom trenutku bio okrenut leđima ka svojoj ćerki. Ta ga je stolica zakačila u predjelu rebara s lijeve strane. Tada je došla policija i B.povela u stanicu. Zbog zadobijenih povreda javio se ljekaru. Nije tačno da je on bilo koga gađao flašom, niti je primijetio da je M. uzimala bilo kakav predmet ili gađala bilo koga, a nije ni uzimala stolicu da nekoga gađe, a nije mu poznato da li je on koji put možda zakačio B. ili udario, ali je to bilo sve zbog toga da bi se odbranio jer je bio fizički napadnut. </span>
</p>
<p class="p3"></p>
<p class="p3">
<span>Svjedok oštećeni M. R. naveo je u svom iskazu na glavnom pretresu da ga je okrivljeni udario u predjelu glave i grudi i od toga je zadobio povrede, zbog čega se javljao ljekaru. On nije vidio da su ga udarali B. i S, ali postoji mogućnost da su ga i oni udarali. Jednom prilikom je okrivljeni udario njegovu kćerku, ali ne može se izjasniti koliko puta niti čime je udario, jer je bio u šoku, a nije primijetio da je O.imao povreda. Istakao je da se ne pridružuje  krivičnom gonjenju protiv okrivljenog. </span>
</p>
<p class="p3"></p>
<p class="p3">
<span>Objašnjavajući razlike u odnosu na ranije kazivanje svjedok oštećeni M.R.naveo je da je tačno da je vidio kako O. udara njegovu ćerku, a zbog čega to nije rekao kod istražnog sudije, nije mogao objasniti. </span>
</p>
<p class="p3"></p>
<p class="p3">
<span>Svjedok M. A. navela je u svom iskazu pred istražnim sudijom da je kritičnog dana bila sa M. J. M. i koja joj je ispričala da ju je sreo njen bivši suprug O.B.dok se vozila motorom sa jednim pa joj je upućivao razne pogrdne riječi nazivajući je klošarkom, zbog čega ga je prijavila policiji. Njih dvije su se vozile gradom i M.joj je rekla da pođu u lokal kod njenog bivšeg supruga na autobuskoj stanici. M.V. je prije nje minut-dva ušla u lokal, a ona kad je ušla u lokal zatekla je ispremetane stolice i stolove i vidjela je jasno kako se međusobno čupaju O. B. i M.V.. Sigurna je da je B. više puta udarao M. i čupao, ali se ne može izjasniti da li ju je udarao stisnutom pesnicom ili otvorenom šakom. Od tih udaraca M. je pala pod jedan sto, ali je brzo ustala. Ona je vidjela da je B. jednom rukom držao M. za vrat, a drugom je udarao, ali na koji način je udarao nije joj poznato, misli da je to više bilo šamaranje. Pokušala da ih razdvoji, ali nije uspjela. Nije primijetila da je M. lomila enterijer po lokalu, osim što je bilo sve porazbačano zbog fizičkog sukoba između njih dvoje. Čini joj se i da je B. rekao konobarici da pojača muziku i muzika je bila glasna. B.je bio ogorčen, pa je ona pozvala M. oca R. da dođe i spriječi svađu, a B. je njima rekao da sjednu u lokal, jer će on zvati policiju. Poslije nekoliko minuta došao je M. otac R., a B. je najvjerovatnije mislio da je R.došao da brani M, tako da R.i nije uspio da uđe u lokal, a već su ga neka dvojica momaka držali za ruke dok ga je B. udario, a pošto su ona i M.V. bile u lokalu, nije mogla vidjeti na koji način je B. udarao R., da li otvorenim šaka ili pesnicama. </span>
</p>
<p class="p3"></p>
<p class="p3">
<span>Svjedok M.A. navela je u svom iskazu na glavnom pretresu da je kritičnom prilikom u unutrašnjost lokala ušla nekoliko minuta nakon J. M. i vidjela da se J. M.i njen suprug čupaju i tuku. Oni su se hvatali za vrat i međusobno udarali pesnicama. J. M. je udarala svoga bivšeg supruga po vratu otvorenom šakom, a on nju je udarao otvorenom pesnicom po glavi, ali joj nije  poznato koliko puta je O.B. udario J. M. U jednom momentu J. M. je pala pod sto i B. je nije više udarao. Ona je tada pozvala M. oca telefonom saopštavajući mu da je došlo do svađe između M. i B.. M. je ustala, pa su pošle u lokal i sjele čekajući da dođe M. otac R. a B. je sjedio za drugim stolom. Tokom trajanja sukoba u lokalu M. je lomila stvari. a kad je došao R. između njega i B. je počela svađa na vratima lokala. Koliko je njoj poznato R. nije uspio da uđe u lokal. R. i B. su se čupali, pa je neko R. udario stolicom po leđima. Nije joj poznato da li su se B. i R. međusobno udarali pesnicama. O.je zvao policiju kada je već bio zadobio ogrebotine po vratu. M.V. ispred lokala nije gađala O.B. bilo kakvim predmetom ispred lokala. Te noći J. M. je otišla kod bivšeg supruga jer je on prethodno uvrijedio dok se vozila motorom sa prijateljem M. Z. Vidjela  je kako B. ispred lokala udara M. R. po tijelu – u predjelu grudnog koša i sjeća se da ga je jednom udario stisnutom pesnicom. Nije joj poznato da je M. u kafani rekla okrivljenom „kurvaru“, i nije vidjela kako radnica kafane maže okrivljenog po povrijeđenom vratu alkoholom. </span>
</p>
<p class="p3"></p>
<p class="p3">
<span>Objašnjavajući razlike u odnosu na ranije kazivanje svjedok M. A. navela je da kada je ona ušla u kafanu M. je po vratu ogebala B. a misli da B. M. više nije udarao nakon što je ona pala pod sto, da je tačno da je okrivljeni jedan put udario otvorenom pesnicom u glavu J. M. a njenog oca stisnutom pesnicom ali nije mogla objasniti zašto je drugačije govorila kod istražnog sudije. </span>
</p>
<p class="p3"></p>
<p class="p3">
<span>Svjedok M. M. navela je u svom iskazu da je u vrijeme kritičnog događaja radila u kafe-baru „K..“, da joj je poznato da je J. M. jednom prilikom utrčala u lokal, a za njom je ušao i okrivljeni koga je počela da grebe i čupa za majicu a i lomila je stvari po kafani. Nije joj poznato koliko je sve to trajalo, ali se sjeća da je O. govorio M. da to ne radi, a M.je zamahnula jednom stolicom prema njemu i ona sama je tada pobjegla iz kafane. Nije vidjela i misli da okrivljeni nije fizički reagovao u odnosu na oštećenu, te misli da je nije udarao niti gurao. Kasnije je vidjela kako je M. R. krenuo prema O., ali to se dešavalo ispred kafane, a ne zna da li ga je udarao, misli da je M. O.a i udario pesnicom, ali ne zna da li je O. udarao M. J. M. se zaletjela prema stolu za kojim je sjedio okrivljeni ispred kafane, a nakon toga je M. ušla u kafanu i počela da lomi, a okrivljeni je ušao za njom, smirio situaciju u lokalu i vratio se da sjedi za svojim stolom. Nije se mogla sjetiti šta je J. M. govorila okrivljenom. Otac oštećene je nakon dva-tri minuta došao ali njoj nije poznato da li je ulazio u lokal. Vidjela je kako M. R. napada ispred lokala O. jer je bila u kazinu i iz istoga je mogla vidjeti šta se dešava, a tada J. M. nije primijetila. Čini joj se da je vidjela kako S. i B. razdvajaju O i M. </span>
</p>
<p class="p3"></p>
<p class="p3">
<span>Svjedok S.R. naveo je u svom iskazu pred istražnim sudijom da je radi na poslovima obezbjeđenja na A., da je jedne večeri sreo školskog  druga O. B. koji mu je rekao da na stanici drži lokal pa ga je pozvao da popiju piće. Sjedjeli su za jednim od stolova na terasi kada je nešto malo prije ponoći došla M.V., prišla B. i počela da ga vrijeđa govoreći mu „kurvaru“, uhvatila ga za ruku i počela da ga vuče u pravcu lokala. Oboje su ušli u lokal i on je čuo da se raspravljaju i viču jedno na drugo, ali nije htio da se miješa u njihove odnose tako da je ostao na terasi i nije mu poznato šta se unutra dešavalo. B. se u lokalu zadržao jedno vrijeme a onda se vratio za sto gdje su sjedjeli i nastavio da pije. U njegovom prisustvu B. je pozvao policiju i rekao da ga uznemirava bivša supruga koja lomi njegov lokal. Nedugo potom pojavio se neki čovjek, za koga je kasnije saznao da je M. otac, pa je M. čim je vidjela oca, nasrnula na B., a B. je tada odgurnuo M.od sebe, nakon čega je i njen otac nasrnuo na B. i tu je došlo do čupanja između njih, a to se sve dešavalo na ulaznim vratima lokala. On je prišao i pokušao da spriječi dalju svađu, ali u tom trenutku M. uzima stolicu i baca je u pravcu B., a njen otac čašom gađa u pravcu B. Pritrčao je momak iz obezbjeđenja kazina na A... i pokušao da spriječi dalju svađu. M.V. je bila došla te noći sa jednom djevojkom, ali je ta djevojka samo stajala sa strane i gledala. Između O. B.s jedne strane i M. M. i njenog oca s druge je bilo udaranja i to se bili udarci uglavnom stisnutim pesnicama, ali ne i jačeg inteziteta, jer su se udarali u trenutku dok je on pokušavao da ih razdvoji i dok se nalazio između njih. Nije bilo udaranja nogama. Nije mu poznato šta se u lokalu dešavalo između M. i B. za vrijeme dok on nije bio prisutan. Jedino je O. B. imao jednu posjekotinu na nosu. </span>
</p>
<p class="p3"></p>
<p class="p3">
<span>Svjedok S. R.naveo je u svom iskazu na glavnom pretresu da je u momentu kad je M. R. došao on sjedio ispred lokala na terasi, pa je M. ušao, a on je krenuo za njim da ne bi došlo do svađe. M. je nasrnuo na O. i htio je da ga udari, ali ga je on sam uhvatio za leđa i spriječio je sukob. Vidio je da je O.izgrebano lice i majica mu je bila pocijepana. M.je krenuo prema O. u momentu kad mu je O. bio okrenut leđima. O.i M. su se čupali, a B. M. je, nakon što je došao, odvojio O. On nije vidio da je O. udario M. Vidio je da je O. bio izgreban po obrazu i vratu. Vidio je i da je J.M. uzela punu flašu rakije i gađala O, a M. R. je nogama šutirao stolice i stolove, a nije vidio da je M. R. gađao nečim okrivljenog, jer nije ni mogao budući da ga je svo vrijeme on lično držao. Nije vidio da okrivljeni ispred lokala udara svoju bivšu suprugu.</span>
</p>
<p class="p3"></p>
<p class="p3">
<span>Objašnjavajući razlike u odnosu na ranije kazivanje svjedok S.R. naveo je da se ne može zaista sjetiti da li je okrivljeni imao povrede u predjelu nosa. Tačno je da je J. M. prvo gađala flašom a zatim stolicom O., a on je to rekao i istražnom sudiji. Nije se mogao tačno sjetiti da li je M. R. gađao čašom O.. Tačno je i da su se M. i O. međusobno udarali, ali preko njega i B. a zapravo se ne može sejetiti da li je bilo međusobnog udaranja između njih jer se ne sjeća ni onoga što je bilo juče. </span>
</p>
<p class="p3"></p>
<p class="p3">
<span>Svjedok B. M. naveo je u svom iskazu pred istražnim sudijom da se negdje u junu 2009. godine oko ponoći nalazio u kazino klubu „B.. “, gdje je zaposlen kao obezbjeđenje. U kafani „K. “ začuo je graju i prepirku pa je izašao da vidi o čemu se radi. Primijetio je ispred „K. “ da se vlasnik tog lokala O. B. prepirao i čupao sa jednim čovjekom. Tu je bio prisutan i S.R. koji je obezbjeđivao autobusku stanicu, pa su njih dvojica stala između O. i tog čovjeka. On je O. povukao na jednu stranu a S. tog čovjeka na drugu. Kasnije je saznao da je taj čovjek M. - O. punac, a te večeri je tu bila i supruga O.. Ona  je nešto bila ljuta na O. Sjeća se da je potezala neke flaše da gađe, ali nikoga nije pogodila. U njegovom prisustvu nije bilo zadavanja udaraca, niti je on vidi da je neko nekoga stolicom udarao. </span>
</p>
<p class="p3"></p>
<p class="p3">
<span>Svjedok B.M. naveo je u svom iskazu na glavnom pretresu da je kritične večeri privučen vikom došao do kafane „K “ ušao unutra i primijetio da se tamo nalaze O. B. i J. M.. Oni se u tom trenutku nijesu niti fizički niti verbalno sukobljavali, a bilo je dosta stvari po kafani isprevrtano. J.M. je napustila kafanu razgovarajući s nekim telefonom, pa je i on izašao. Poslije nekoliko trenutaka došlo je neko NN lice /za koje je kasnije saznao da se zove M. R./ koje je ušlo u kafanu a on je odmah ušao za M., koji je krenuo prema O i udario ga desnom rukom u predjelu lijeve strane lica. Prišao je i uhvatio O., a S. je držao M., pa su ih izveli van kafane. Nije vidio da je okrivljeni udarao J. M., a O. je bila iscijepana majica i imao je ogrebotinu u predjelu vrata. Nije primijetio bilo kakvu povredu kod J. M.. </span>
</p>
<p class="p3"></p>
<p class="p3">
<span>Objašnjavajući razlike u odnosu na ranije kazivanje svjedok B. M. naveo je da je privučen vikom iz kafića „K “ ušao u isti i vidio da okrivljeni razgovara sa J. M.i tačno je da je M. R. udario O., ali nije mogao objasniti zbog čega to nije rekao istražnom sudiji. </span>
</p>
<p class="p3"></p>
<p class="p3">
<span>Nalazom i mišljenjem sudskog vještaka medicinske struke dr B. V.  od 19.05.2010. g. navedeno je da su kod M. R. nastupile povrede lake prirode u vidu nagnječenja sa krvnim podlivom u predjelu čela i sa lijeve strane lica i nagnječenja u predjelu lijeve strane zida grudnog koša, koje su mogle nastati dejstvom tvrdo-tupe sile srednjeg inteziteta djelovanja (udarac stisnutom pesnicom, nogom na kojoj je obuća s tvrdim đonom, drvenom motkom, stolicom, kamenom i sl.); a kod M. M. nastupile su povrede lake prirode u vidu nagnječenja s krvnim podlivom u predjelu čela i nagnječenja s krvnim podlivom u predjelu lijeve podlaktice i u predjelu desnog koljena, koje su mogle nastati dejstvom tvrdo-tupe sile srednjeg inteziteta djelovanja (udarac stisnutom pesnicom, nogom na kojoj je obuća s tvrdim đonom, drvenom motkom i sl.). </span>
</p>
<p class="p3"></p>
<p class="p3">
<span>Sudski vještak medicinske struke dr B. V. naveo je na glavnom pretresu da je povreda u vidu nagnječenja u predjelu lijeve strane zida grudnog koša kod M.R.isključivo mogla nastati jednokratnim dejstvom a mogla je nastati udarcem stisnute pesnice kao i povreda nagnječenja sa krvnim podlivom u predjelu čela i lijeve strane lica. I u ovom slučaju se moralo raditi o jednokratnom djelovanju sile. Što se tiče povreda kod oštećene J. M. u vidu nagnječenja sa krvnim podlivom u predjelu čela, mogla je nastati udarcem stisnute pesnice i to isključivo jednim udarcem. Povreda u vidu nagnječenja sa krvnim podlivom lijeve podlaktice i desnog koljena kod oštećene J. M., mogla je nastati kao posljedica pada, s tim što je povreda podlaktice mogla nastati i udarcem nekog predmeta (većom staklenom pepeljarom i sl.). Povreda kod oštećenog M. R.u predjelu čela vrlo je malo vjerovatno da je nastala usljed pada, a povreda u vidu nagnječenja lijeve strane grudnog koša mogla je nastati usljed pada i kontaktom povrijeđene površine tijela sa tvrdom podlogom (ivicom stola, stolice isl.). </span>
</p>
<p class="p3"></p>
<p class="p3">
<span>Sud nalazi da je na nesumnjiv način utvrđeno da je okrivljeni O. B.dana 08. 06. 2009. godine u N. u kafe-baru „C “, primjenom grubog nasilja narušio tjelesni integritet bivših članova njegove porodice – bivše supruge J. M. i bivšeg tasta M. R., na način što je J. M. rukom uhvatio za vrat i stiskao je i pri tom je odigao od zemlje, a zatim je jedan put stisnutom pesnicom udario u predjelu glave, od koga  udarca je oštećena pala na pod, pa kad je ustala ošamario je i pokušao udariti staklenom pepeljarom, kao sredstvom podobnim da tijelo teško povrijedi ili zdravlje teško naruši, a potom više puta stisnutom pesnicom udario u predjelu glave i tijela bivšeg tasta M. R., koji je pokušao da spriječi nasilje nad njegovom kćerkom, kojom prilikom su J. M. i M. R. zadobili lake tjelesne povrede i to J. M. u vidu nagnječenja sa krvnim podlivom u predjelu čela i nagnječenja sa krvnim podlivom u predjelu lijeve podlaktice i u predjelu desnog koljena, a M R. u vidu nagnječenja sa krvnim podlivom u predjelu čela i lijeve strane lica i nagnječenja u predjelu lijeve strane zida grudnog koša, kojim radnjama je ostvario sva bitna obilježja krivičnog djela nasilje u porodici ili u porodičnoj zajednici iz čl. 220 st. 2 u vezi st. 1 KZ i krivičnog djela nasilje u porodici ili u porodičnoj zajednici iz čl. 220 st. 1 KZ. </span>
</p>
<p class="p3"></p>
<p class="p3">
<span>Sud ne prihvata odbranu okrivljenog O. B. nalazeći da je sračunato data radi izbjegavanja krivice a takođe sud ne prihvata svjedočke iskaze B. M., S. R. i M. M.1 za koje zaključuje da su dati u pravcu pomaganja okrivljenom u izbjegavanju odgovornosti. </span>
</p>
<p class="p3"></p>
<p class="p3">
<span>Sud ne prihvata odbranu okrivljenog O. B. zbog njegove nedoslednosti i nelogičnosti. Okrivljeni je pred istražnim sudijom jasno naveo da nije udarao stisnutim pesnicama oštećenog M. R.ali je na glavnom pretresu odbranu izmijenio ističući da ga je vjerovatno u samoodbrani udarao, pri čemu nije mogao objasniti razlike u kazivanju. Okrivljeni je pokušao sebe da predstavi kao žrtvu napada M. R. ali je i to učinio na nedosledan način – pred istražnim sudijom pominje kako je M. R. samo jedan put pokušao da ga udari pesnicom ali je promašio dok na glavnom pretresu tvrdi kako ga je M. R. pokušao udariti glavom i više puta pesnicama /pogađajući ga u tijelo/. </span>
</p>
<p class="p3"></p>
<p class="p3">
<span>Dakle, okrivljeni O. B. /shodno njegovoj odbrani/ biva napadnut prvo od strane J. M. a zatim i od M. R., zadobija više udaraca ali za takve tvrdnje ne posjeduje egzaktan dokaz u vidu medicinske dokumentacije o povredama dok sa druge strane slijedeći njegovu odbranu on ne napada fizički J. M. koja posjeduje povrede koje su shodno rezultatima medicinskog vještačenja mogle nastati upravo onako kako oštećena navodi, što u konačnom znači da kazivanju okrivljenog sud ne može pokloniti vjeru.</span>
</p>
<p class="p3"></p>
<p class="p3">
<span>Svjedok B. M. naveo je pred istražnim sudijom da je začuo prepirku iz pravca kafića K. i da je po dolasku pred taj objekat vidio da se okrivljeni O. B. čupa i prepire sa jednim čovjekom. Međutim, na glavnom pretresu isti svjedok ističe kako je zapravo najprije došao u predmetni kafić i primijetio O. B. i J.M. koji se nijesu sukobljavali niti fizički niti verbalno dok je inventar bio ispreturan, što znači da je ovaj svjedok pred istražnim sudijom uskratio da pomene kako je u kafić K.. ulazio prije dolaska M. R.. Takođe svjedok B.M. u stanju je na glavnom pretresu da se izjasni kako je M. R. udario desnom rukom u lijevu stranu lica okrivljenog iako je pred istražnim sudijom nedvosmisleno tvrdio kako u njegovom prisustvu nije bilo zadavanja udaraca. Navedene razlike u kazivanju ovaj svjedok nije umio da racionalno objasni pa je jasno da njegov iskaz i nije mogao biti od značaja za rješavanje ove pravne stvari. </span>
</p>
<p class="p3"></p>
<p class="p3">
<span>Svjedok S.R. naveo je pred istražnim sudijom kako je između okrivljenog O.B. i svjedoka oštećenog M. R. došlo do međusobnog udaranja i to u momentu dok je on bio između njih dvojice. Na glavnom pretresu ovaj svjedok najprije i nije spominjao navodnu razmjenu udaraca ovih lica ali je kasnije rekao da je do iste došlo da bi u konačnom zaključio da se zapravo i ne može sjetiti da li je došlo do te razmjene udaraca jer se ne može sjetiti ni događaja od prethodnog dana. Ovakva konfuznost u predstavljanju kritičnog događaja u potpunosti dezavuiše kazivanje S.R. te po ocjeni suda njegov iskaz i nije bio mjerodavan za utvrđivanje istine u ovoj pravnoj stvari, pogotovo kod činjenice da je kod istražnog sudije tvrdio da je okrivljeni imao posjekotinu na nosu i da je M. R. čašom gađao okrivljenog, kojih se okolnosti nije mogao sjetiti na glavnom pretresu. </span>
</p>
<p class="p3"></p>
<p class="p3">
<span>Svjedok Mi. M.1 uspjela je da vidi kako oštećeni M. R. ide prema okrivljenom O. B. i napada ga ali nije bila sigurna da li mu zadaje udarac, odnosno „ misli „da ga jeste udarao a ne zna da li je okrivljeni udarao ovog oštećenog. Dakle, ovaj svjedok parcijalno opaža okolnosti situacije – vidi agresivnost oštećenog ali nije siguran da li udara okrivljenog, što je po ocjeni suda nemoguće jer bi eventualno zadavanje udaraca ako prati događaj morala uočiti a takođe ne konstatuje zadavanje udarca okrivljenom prema oštećenom što će reći da govori isključivo ono što ide u korist O.B. i što može potvrditi njegovu odbranu. Nadalje, kako ovaj svjedok po sopstvenom priznanju napušta unutrašnjost objekta K, nakon što J. M. zamahne stolicom prema okrivljenom, očito je da se ovaj svjedok i ne može izjasniti o svim dešavanjima u tom objektu. U konačnom, da je kazivanje svjedoka M. M.1 istinito, odnosno da je zaista okrivljeni svo vrijeme bio pasivan, nejasno bi bilo odakle povrede oštećenoj J.M. </span>
</p>
<p class="p3"></p>
<p class="p3">
<span>Sud nije prihvatio iskaz svjedoka M. A. jer je ona kod istražnog sudije navela da je vidjela kako O. B.udara J.M. a kasnije i M.R. ali ne i to da li im zadaje udarce otvorenom ili stisnutom pesnicom, dok na glavnom pretresu jasno navodi da je okrivljeni otvorenom pesnicom udario po glavi oštećenu J. M.te da je kasnije jedan put stisnutom pesnicom udario M. R. ali nije mogla da pruži racionalno obrazloženje kako to da se datih pojedinosti nije mogla sjetiti u prethodnom postupku. </span>
</p>
<p class="p3"></p>
<p class="p3">
<span>Sud je prihvatio navode svjedoka oštećene J. M. iz prethodnog postupka u pogledu ponašanja okrivljenog O. B. dok nije prihvatio njeno kazivanje sa glavnog pretresa, budući da ona na glavnom pretresu ističe kako joj okrivljeni nije dozvoljavao da nakon obaranja na tlo guranjem, ustane se i to tako što je udarao nogama u tijelo/rebra/ a pesnicama je udarao kasnije jer ne samo da nije racionalno objasnila zbog čega nije tako događaj opisala pred istražnim sudijom već ona i ne posjeduje povrede u predjelu rebara koje bi bile medicinski verifikovane. </span>
</p>
<p class="p3"></p>
<p class="p3">
<span>Slijedeći iskaz svjedoka oštećene J. M. kod istražnog sudije jasno je da je okrivljeni zadao udarce stisnutom pesnicom u predjelu glave i tijela svjedoku oštećenom M. R. a egzistiranje povreda kod istog medicinski je verifikovano i potvrđeno kazivanjem vještaka dr B. V. sa glavnog pretresa da su povrede kod M. R.mogle nastati i stisnutim pesnicama. </span>
</p>
<p class="p3"></p>
<p class="p3">
<span>Svjedok oštećeni M. R. je i kod istražnog sudije i na glavnom pretresu naveo da ga je O. B. udario više puta a vještak dr B. V.je kao moguće sredstvo navošenja povreda kod ovog lica upravo naveo udarce stisnutim pesnicama. Ovaj svjedok jeste na glavnom pretresu naveo da su ga možda udarali i S. R. i B.M. ali ne samo da to nije kazao sa potpunom sigurnošću već tako nešto nije pominjao istražnom sudiji pa kod činjenice da ni njegova ćerka ne tvrdi da su ovi svjedoci učestvovali u napadu zadavanjem udaraca, jasno je da se povrede kod M. R. jedino mogu objasniti udaranjem od strane okrivljenog. </span>
</p>
<p class="p3"></p>
<p class="p3">
<span>Tačno je da se iskaz svjedoka oštećene J. M.iz prethodnog postupka u pogledu početka sukoba M. R.i O. B. u cjelosti ne podudara sa opisivanjem M. R /ona kaže kod istražnog sudije da O. B. odmah nasrće na M. R. a ovaj opet tvrdi da je zapravo O. krenuo prema njegovoj ćerki pa je on stao između njih i zadobio udarce od strane okrivljenog/. Ne samo da svjedok oštećena J. M. prvi put daje iskaz povodom ovog događaja 2012.g. pa je očekivano da se svih pojedinosti i ne može sjetiti već su i te razlike irelevantne kada se u obzir uzme suština iskaza oštećenih – M.R. dolazi zbog ponašanja okrivljenog prema njegovoj ćerci i biva napadnut od strane okrivljenog. </span>
</p>
<p class="p3"></p>
<p class="p3">
<span>Sud je precizirao činjenični opis  tako što je nakon riječi ,,članova njegove porodice,, unio riječi i to ispred riječi,,supruge,,  riječ ,,bivše,, a ispred riječi ,,tasta,, unio je riječ ,,bivšeg,,, a takođe je sud u dijelu opisivanja krivičnog djela koje se odnosi na Mijanović Radana dodao ispred riječi „tasta„ riječ „bivšeg„. </span>
</p>
<p class="p3"></p>
<p class="p3">
<span>Sud je iz činjeničnog opisa izostavio riječi „i duševni“ u pogledu integriteta oštećenih lica koji je narušen ponašanjem okrivljenog budući da po ocjeni suda nije na nesumnjiv način utvrđeno kako je usled postupaka okrivljenog nastupila duševna disharmonija kod oštećenih za razliku od narušavanja tjelesnog integriteta u kom pravcu postoje medicinski verifikovane povrede. </span>
</p>
<p class="p3"></p>
<p class="p3">
<span>Sud je izmijenio činjenični opis krivičnog djela učinjenog na štetu J. M.   u pogledu broja udaraca koje joj pesnicama zadaje okrivljeni budući da shodno kazivanju vještaka dr B.V. sa glavnog pretresa povreda u vidu nanječenja sa krvnim podlivom čela jeste mogla nastati udarcem stisnutom pesnicom ali isključivo jednim udarcem. Što se tiče povrede u vidu nanječenja sa krvnim podlivom lijeve podlaktice svjedok oštećena J. M. nikada nije tvrdila da ju je okrivljeni stisnutim pesnicama udarao u predjelu ruku ali jeste da je pokušao da je udari staklenom pepeljarom u glavu od čega se zaštitila postavljajući ruke preko glave pa je realno i očekivano da je navedenim predmetom okrivljeni pogodi upravo u podlakticu a shodno kazivanju vještaka sa glavnog pretresa, povreda podlaktice mogla je nastati upravo udarcem veće staklene pepeljare. U pogledu povrede u vidu nagnječenja sa krvnim podlivom desnog koljena J. M. vještak je na glavnom pretresu naveo da je ta povreda mogla nastati padom a kako je svjedok oštećena jasno navela da je pri spornom događaju bila oborena na pod, realno je po ocjeni suda da je upravo na taj način zadobila datu povredu. </span>
</p>
<p class="p3"></p>
<p class="p3">
<span>Takođe je sud precizirao činjenični opis tako što je naveo da je okrivljeni zadavao udarce oštećenim licima stisnutim pesnicama što je u skladu sa razultatima vještačenja, čime po ocjeni suda nije povrijeđen objektivni identitet optužbe.</span>
</p>
<p class="p3"></p>
<p class="p3">
<span>Kako je okrivljeni bio svjestan da primjenjuje grubo nasilje prema bivšem tastu M. R. čime će narušiti njegov tjelesni integritet što je očito i htio, jasno je da je djelovao sa direktnim umišljajem u pogledu krivičnog djela krivično djelo nasilje u porodici ili u porodičnoj zajednici iz čl. 220 st. 1 KZ. </span>
</p>
<p class="p3"></p>
<p class="p3"></p>
<p class="p3">
<span>Kako je okrivljeni bio svjestan da primjenjuje grubo nasilje prema bivšoj supruzi J. M. pri čemu je koristio i pepeljaru kao sredstvo podobno da tijelo teško povrijedi odnosno zdravlje teško naruši čime će time narušiti njen tjelesni integritet što je očito i htio jasno je da je djelovao sa direktnim umišljajem u pogledu krivičnog djela krivično djelo nasilje u porodici ili u porodičnoj zajednici iz čl. 220 st. 2 u vezi st 1 KZ. </span>
</p>
<p class="p3"></p>
<p class="p3">
<span>Prilikom odlučivanja o krivičnoj sankciji, sud je, shodno čl. 42 KZ, kao olakšavajuće okolnosti okrivljenom cijenio činjenicu da je otac jednog djeteta kao i njegovo loše imovno stanje dok je kao otežavajuću okolnost cijenio  raniju osuđivanost utvrđenu na osnovu izvoda iz kaznene evidencije za okrivljenog iz prethodnog postupka i na osnovu sadržine presude Osnovnog suda Kotor K.br.148/03 od 02.11.2005.g. i presude Višeg suda Podgorica Kž.br.165/06 od 30.01.2007.g., pa je sud okrivljenom najprije za krivično djelo iz čl. 220 st. 2 u vezi st. 1 KZ utvrdio kaznu zatvora od tri mjeseca a za krivično djelo iz čl. 220 st. 1 KZ utvrdio mu je kaznu zatvora od tri mjeseca, pa je u konačnom, nalazeći da su ispunjeni uslovi iz čl. 53 i 54 KZ istome izrekao uslovnu osudu pri čemu mu je utvrdio jedinstvenu kaznu zatvora u trajanju od pet mjeseci koja se neće izvršiti ako u roku od jedne godine po pravosnažnosti presude ne učini novo krivično djelo, čime će se sa uspjehom postići svrha uslovne osude iz čl. 52 KZ a u okviru opšte svrhe propisivanja i izricanja krivičnih sankcija iz čl. 4 st. 2 KZ. </span>
</p>
<p class="p3"></p>
<p class="p3">
<span>Sud je shodno čl. 226 i 229 ZKP-a okrivljenog obavezao na plaćanje troškova krivičnog postupka u iznosu od 101,50 eura, pri čemu se  iznos od 71,50 eura odnosi na nagradu sudskom vještaku medicinske struke a iznos od 30,00 eura na sudski paušal srazmjeran složenosti i trajanju krivičnog postupka i imovnom stanju okrivljenog. </span>
</p>
<p class="p3">
<span>	</span>
</p>
<p class="p3">
<span>Iz iznijetih razloga, na osnovu čl. 374 ZKP-a, odlučeno je kao u izreci presude.  </span>
</p>
<p class="p3"></p>
<p class="p1">
<span>     OSNOVNI SUD U NIKŠIĆU, dana 24. 01. 2013. godine.</span>
</p>
<p class="p1"></p>
<p class="p3">
<span>      Zapisničar,                                                                       SUDIJA, </span>
</p>
<p class="p5">
<span>  Ćuzović Plana,s.r.                                                            Ivan Perović s.r.</span>
</p>
<p class="p5"></p>
<p class="p6">
<span>                         ZA TAČNOST OTPRAVKA TVRDI </span>
</p>
<p class="p6">
<span>                                         radnik suda</span>
</p>
<p class="p6"></p>
<p class="p6"></p>
<p class="p6">
<span>PRAVNA POUKA: Protiv ove presude nezadovoljna stranka ima pravo </span>
</p>
<p class="p6">
<span>                           izjavljivanja žalbe u roku od 8 dana od dana prijema iste,   </span>
</p>
<p class="p6">
<span>                           preko ovog suda Višem sudu u Podgorici.</span>
</p>
<p class="p7"></p>


</body>