<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{text-align:start;hyphenate:auto;font-family:Times New Roman;font-size:14pt;}
.p2{text-align:start;hyphenate:auto;font-family:Times New Roman;font-size:11pt;}
.p3{text-align:end;hyphenate:auto;font-family:Times New Roman;font-size:14pt;}
.p4{text-align:center;hyphenate:auto;font-family:Times New Roman;font-size:14pt;}
.p5{text-align:justify;hyphenate:auto;font-family:Times New Roman;font-size:14pt;}
.p6{text-align:justify;hyphenate:auto;font-family:Times New Roman;font-size:12pt;}
.p7{text-align:start;hyphenate:auto;font-family:Times New Roman;font-size:12pt;}
.s1{color:black;}
</style>
<title>      
</title>
<meta content="senada.radoncic" name="author">
</head>
<body class="b1 b2">
<p class="p1"></p>
<p class="p2">
<span class="s1"> HYPERLINK "http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg" </span>
<!--Image link to '0.png' can be here--><span class="s1">     </span>
</p>
<p class="p1">
<span>OSNOVNI SUD U PLAVU </span>
</p>
<p class="p1">
<span>K. br. 9/2013  </span>
</p>
<p class="p3"></p>
<p class="p3"></p>
<p class="p4">
<span>U IME CRNE GORE</span>
</p>
<p class="p4"></p>
<p class="p3"></p>
<p class="p3"></p>
<p class="p5">
<span>	OSNOVNI SUD U PLAVU, sudija Hilmija Sujković, sa zapisničarem Senadom Radončić, u krivičnom predmetu okrivljenog D. A., iz G., opština P.,  zbog krivičnog djela  nasilje u porodici ili u porodičnoj zajednici iz čl. 220 st.1. Krivičnog zakonika, po optužnom predlogu Osnovnog državnog tužilaštva u Plavu, KT br. 10/2013 od 13.02.2013 god.  po održanom usmenom, glavnom, javnom pretresu u prisustvu: ODT u Plavu Feratović Erdana,  oštećene D. S., okrivljenog D. A. i njegovog branioca advokata D. B., donio je i javno objavio dana 13.03.2013.godine</span>
</p>
<p class="p5"></p>
<p class="p5"></p>
<p class="p4">
<span>P R E S U D U</span>
</p>
<p class="p4"></p>
<p class="p1">
<span>	</span>
</p>
<p class="p5">
<span>	</span>
</p>
<p class="p5">
<span>	Okrivljeni D. A., JMBG ..., od oca M. i majke K., rodj. G., rodjen ...  god. u G., opština P., gdje ima i prebivalište, državljanin Crne Gore, po zanimanju diplomirani pravnik, nezaposlen, razveden, otac troje djece, lošeg imovnog stanja, osuđivan presudom Osnovnog suda Plav K.br. 82/11 od 26.12.2011 godine, zbog krivičnog djela iz čl. 220. st. 3. i 2. u vezi st. 1. KZ, na novčanu kaznu u iznosu od 1.200,00 eura i zatvor u trajanju od 1 godine, uslovno za 2 godine. </span>
</p>
<p class="p6"></p>
<p class="p5"></p>
<p class="p5"></p>
<p class="p4">
<span>K r i v   j e</span>
</p>
<p class="p5"></p>
<p class="p5">
<span>	Što je:</span>
</p>
<p class="p5"></p>
<p class="p5">
<span>	Dana 31.01.2013 godine, oko 09,00 časova, u porodičnoj kući u G., opština P., primjenom grubog nasilja narušio tjelesni i duševni integritet člana svoje porodice - bivše supruge D. S., iz G., na način što joj je prvo uputio prijeteće i uvredljive riječi: " kurvo jedna, sa kim ćeš danas da ideš, sa kim ćeš danas da se jašeš ,  danas se nećeš ni sa kim jebat, danas ću te ja ubiti" nakon čega joj je prišao i sa pesnicama više puta udario u predjelu glave, sve dok nije došla policija, kojom prilikom joj je nanio laku tjelesnu povredu u vidu krvnog podliva koji skoro obuhvata polovinu lijeve strane lica, </span>
</p>
<p class="p5"></p>
<p class="p5">
<span>	- čime je izvršio krivično djelo, nasilje u porodici ili u porodičnoj zajednici iz člana 220. stav 1. Krivičnog zakonika. 	</span>
</p>
<p class="p5"></p>
<p class="p5">
<span>	Pa ga  sud za izvršeno krivično djelo na osnovu navedenog zakonskog propisa te primjenom čl.: 4, 32, 36 i 42 KZ i čl. 374 ZKP , </span>
</p>
<p class="p5"></p>
<p class="p5"></p>
<p class="p4">
<span>O S U D J U J E</span>
</p>
<p class="p5"></p>
<p class="p5"></p>
<p class="p5">
<span>	Na kaznu zatvora u trajanju od 3 (tri) mjeseca. </span>
</p>
<p class="p5"></p>
<p class="p5">
<span>	Okrivljeni  se obavezuje da naknadi troškove krivičnog postupka u ukupnom iznosu od  156,50 (stotinupedesetšesteuraipedesetcenti)   u roku od 15 dana po pravosnažnosti presude pod prijetnjom prinudnog izvršenja. </span>
</p>
<p class="p5"></p>
<p class="p5">
<span>	Oštećena D. S., iz Plava, se radi ostvarivanja imovinsko pravnog zahtjeva za naknadu štete upućuje na parnicu.</span>
</p>
<p class="p5"></p>
<p class="p4"></p>
<p class="p4">
<span>O  b r a z l o ž  e n j e</span>
</p>
<p class="p4"></p>
<p class="p4"></p>
<p class="p5">
<span>	Osnovno državno tužilaštvo u Plavu, optužnim predlogom KT.br. 10/2013 od  13.02.2013  god., optužilo je D. A., iz G., opština P.,  za  krivično djelo nasilje u porodici ili u porodičnoj zajednici iz čl. 220 st. 1. Krivičnog zakonika.</span>
</p>
<p class="p5"></p>
<p class="p5">
<span>	ODT u Plavu F. E., je u završnoj riječi precizirao podneseni optužni predlog u njegovom činjeničnom opisu, pa je pri tako preciziranom optužnom predlogu ostao u svemu i predložio sudu da okrivljenog D.A. oglasi krivim za navedeno krivično djelo i osudi ga na kaznu zatvora u trajanju od 3 mjeseca. </span>
</p>
<p class="p5"></p>
<p class="p5">
<span>	Oštećena D. S. se u završnoj riječi pridružila krivičnom gonjenju protiv okrivljenog  i zadržala pravo da imovinsko pravni zahtjev za naknadu štete ostvaruje u parnici.  </span>
</p>
<p class="p5"></p>
<p class="p5">
<span>	Izjašnjavajući se o optužbi  ODT u Plavu, okrivljeni De. A. u svojim odbranama iz prethodnog postupka i sa glavnog pretresa priznaje  da je dana 31.01.2013 godine, negdje oko 09,00 časova, oštećenu D. S.,  više puta udario šakama i pesnicama u predjelu glave i tijela i nanio joj opisanu povredu, ali ne priznaje da ju je istom prilikom udarao još i nogama i govorio joj uvredljive riječi kako mu se stavlja na teret javnom optužbom.  Naime, izjašnjavajući se o slučaju za koji je okrivljen kao i o okolnostima koje su prethodile ovom slučaju, okrivljeni D. A. je u svojoj odbrani kod ODT u Plavu istakao da je sa oštećenom D. S. sklopio brak prije 16 godina i da su u ovom braku  izrodili troje , još uvijek maloljetne, djece,  dva  sina i jednu kćerku.  Pošto su u toku 2011 godine ovaj brak razveli zbog trajno poremećenih odnosa, maloljetna djeca su po odluci suda dodijeljena na čuvanje, vaspitanje i staranje majci S.  uz obavezu da i on doprinosi njihovom izdržavanju. Nakon što je 10 mjeseci poslije razvoda braka sa djecom boravila kod oca L. A., oštećena S. se sa djecom ponovo vratila da živi kod njega , ali ni nakon toga njih dvoje nijesu mogli da se dogovore ni o čemu. Što se tiče dana kada se desio predmetni dogadjaj, naveo je da su tog dana on i S. ostali sami u kući jer su sva djeca  otišla u školu. Nakon što je primjetio da se S. dotjeruje i sprema  negdje da ide,  pitao ju je gdje to namjerava ići. Pošto mu je ona tom prilikom odgovorila: "Ko si ti da me pitaš gdje ću ja da idem, šta to tebe interesuje, to nećeš nikada znati niti smiješ to da znaš" izmedju njih je došlo do prepirke i svadje. Kako je S. u jednom trenutku krenula prema njemu sa namjerom da ga udari, to je zbog takvog njenog postupka izgubio kontrolu i u nastojanju da je u tome spriječi je više puta šakama i pesnicama udario u predjelu glave i tijela. I pored  toga što je stalno pokušavala da  i ona njega udari, nije uspjela da ga ozbiljnije povrijedi već mu je samo iscijepala košulju. Pošto je još prije svadje uspjela da preko mobilnog telefona pozove policiju  te pošto se policija u tim trenucima i pojavila na vratima kuće, prestao je da je tuče. Dalje je naveo da S. tom prilikom nije upućivao nikakve uvredljive i pogrdne riječi i da mu je veoma žao što ju je tjelesno povrijedio.  U odbrani sa glavnog pretresa je nadalje naveo kako misli da ga je oštećena S., nakon  što je pokušala da ga udari te nakon što je on ovaj njen udarac uspio blokirati, ipak ošamarila i da je i on sam u svadji sa njom zadobio povredu palca desne šake ali da zbog ove povrede nije tražio ljekarsku pomoć tako da ni ne zna o kakvoj povredi se radi niti o tome ima bilo kakvu medicinsku dokumentaciju. </span>
</p>
<p class="p5">
<span>	</span>
</p>
<p class="p5">
<span>	U završnoj riječi je u potpunosti prihvatio konačnu riječ svog branioca, advokata D. B., koji je istakao da je okrivljeni i pored toga što je nezaposlen i što je korisnik materijalnog obezbedjenja nakon predmetnog slučaja našao smještaj za oštećenu S. i njihovu maloljetnu djecu koji lično plaća, pa je zbog svega toga kao i zbog činjenice da je do ovog slučaja došlo zbog njihovih poremećenih bračnih odnosa, molio sud da sve ove okolnosti na strani okrivljenog cijeni kao olakšavajuće i da ga za izvršeno krivično djelo što blaže kazni. </span>
</p>
<p class="p5"></p>
<p class="p5">
<span>	Sud je cijenio odbranu okrivljenog D. A. u dijelu u kojem priznaje da je dana 31.01.2013 godine, negdje oko 09,00 časova, šakama i pesnicama više puta udario svoju bivšu suprugu D. S. u predjelu glave i tijela i nanio joj  opisanu povredu u predjelu lijeve strane lica , pa je našao da je ista u svemu u skladu sa izvedenim dokazima te je kao takvu u cjelosti prihvatio. </span>
</p>
<p class="p5"></p>
<p class="p5">
<span>	Medjutim, njegovu odbranu u dijelu da istom prilikom oštećenoj  D. S., pored toga što joj je nanio laku tjelesnu povredu, nije još uputio i prijeteće i uvredljive riječi koje su navedene u dispozitivu optužnog predloga, sud nije prihvatio, jer je našao da je ovakva njegova odbrana ne samo nejasna i nelogična već i u svemu suprotna iskazu oštećene D. S., koji iskaz je sud, za razliku od odbrane okrivljenog u ovom dijelu, prihvatio kao tačan i uvjerljiv. </span>
</p>
<p class="p5"></p>
<p class="p5">
<span>	Naime, sud je radi provjere odbrane okrivljenog D. A., kako u dijelu u kojem priznaje da je oštećenu D. S. kritične prilike više puta udario šakama i pesnicama u predjelu glave i tijela i nanio joj opisanu povredu tako i u dijelu u kojem negira da je istoj  kritične prilike još  i prijetio i vrijedjao je riječima iz optužnog predloga, u dokaznom postupku izveo sledeće dokaze: saslušao u svojstvu svjedoka oštećenu D. S.,  pročitao izvještaj ljekara specijaliste Urgentne medicine za HMP u P. dr A. A.  br. ...,  izvještaj ljekara specijaliste psihijatra dr. D. E.  br. ... od 07.02.2013 godine, izvještaj specijaliste neurologa dr M. M. br. ... od 11.02.2013 godine i nalaz i mišljenje vještaka medicinske struke, specijaliste hirurga dr K. H. Kt.br. ... od 12.02.2013. godine , sproveo vještačenje putem vještaka medicinske struke, specijaliste neuropsihijatra dr K. H.  i izvršio uvid u izvod iz kaznene evidencije za okrivljenog D. A.  ... Br od 31.01.2013 godine , izdat od Uprave policije - Ispostave policije P., pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog utvrdio da isti, ne samo potvrdjuju odbranu okrivljenog u dijelu u kojem priznaje nanošenje lake tjelesne povrede oštećenoj S. a samim tim i  izvršenje predmetnog krivičnog djela, već istovremeno i obezvredjuju njegovu odbranu u dijelu da kritične prilike oštećenoj nije još i prijetio i vrijedjao je riječima koje su navedene u optužnom predlogu. </span>
</p>
<p class="p5"></p>
<p class="p5">
<span>	Naime, jasno je da je svojim priznanjem, da je dana 31.01.2013 godine šakama i pesnicama  udarao i lako tjelesno povrijedio oštećenu D. S. okrivljeni D. A. ustvari priznao i samo izvršenje krivičnog djela nasilje u porodici ili u porodičnoj zajednici iz čl. 220 st. 1. Krivičnog zakonika, koje mu je javnom optužbom stavljeno na teret, jer je nesporno da su u takvoj njegovoj radnji sadržani svi bitni elementi ovog krivičnog djela . Na osnovu svega izloženog je dalje jasno i to, da i pored toga što je u toku dokaznog postupka nesporno utvrdjena i činjenica da je okrivljeni kritične prilike pored udaranja i povredjivanja oštećene istoj još i prijetio i vrijedjao je riječima koje su navedene u optužnom predlogu, ova činjenica u konkretnom slučaju nije ni bila toliko bitna za ocjenu njegove krivice i krivično pravne odgovornosti za predmetno krivično djelo. Ovo ne samo zbog toga što je u toku krivičnog postupka nesporno utvrdjeno, kako na osnovu priznanja okrivljenog i iskaza oštećene tako i na osnovu nalaza i mišljenja vještaka specijaliste hirurga dr K. H., da je okrivljeni kritične prilike udarcima šakama i pesnicama narušio njen tjelesni integritet, koji integritet predstavlja jednu od dvije alternativno predvidjene posledice predmetnog krivičnog djela, već i zbog toga što je na osnovu iskaza oštećene i nalaza i mišljenja vještaka specijaliste neuropsihijatra dr K. H., takodje nesporno utvrdjeno da je okrivljeni ovakvom svojom radnjom, pored narušenja tjelesnog integriteta oštećenoj narušio još i njen duhovni integritet, koji integritet predstavlja drugu alternativno predvidjenu posledicu ovog djela. </span>
</p>
<p class="p5"></p>
<p class="p5">
<span>	Dakle, kako proizilazi iz svega izloženog sud je svoje utvrdjenje i odluku u pogledu krivice i krivično pravne odgovornosti okrivljenog D. A. za predmetno krivično djelo zasnovao ne samo na njegovoj odbrani u dijelu u kojem priznaje da je kritične prilike šakama i pesnicama više puta udario i lako tjelesno povrijedio  oštećenu D. S. već i na svim izvedenim dokazima, u prvom redu iskazu oštećene i nalazima vještaka medicinske struke specijaliste hirurga dr K. H. i specijaliste neuropsihijatra dr K. H., koji su ne samo potvrdili priznanje okrivljenog u ovom dijelu već i navode javne optužbe u pogledu njegove krivice i krivično pravne odgovornosti za krivično djelo koje mu je ovom optužbom stavljeno na teret . </span>
</p>
<p class="p5"></p>
<p class="p5">
<span>	Tako je oštećena D. S., izjašnjavajući se na okolnosti predmetnog slučaja, u svojoj svjedočkoj izjavi  ne samo u svemu potvrdila odbranu okrivljenog D. A. u dijelu da ju je kritične prilike udarcima šakama i pesnicama lako tjelesno povrijedio već i obezvrijedila njegovu odbranu u dijelu da je istom prilikom nije još vrijedjao i prijetio joj riječima koje mu se optužnim predlogom takodje stavljaju na teret. Razlog takvom ponašanju okrivljenog je inače bilo njegovo nezadovoljstvo presudom Osnovnog suda u Plavu, koju je ovaj sud donio po njegovoj tužbi za iseljenje nje i djece iz kuće,  zbog čega je dana 31.01.2013 godine,  kada se desio predmetni slučaj , prvo počeo da je vrijedja i da joj  prijeti riječima:  " Kurvo jedna, sa kim ćeš danas da ideš, sa kim ćeš danas da se jašeš, danas se nećeš ni sa kim jebat, danas ću te ja ubiti", a nakon toga i da je čupa i drma rukama. I pored toga što je u tim  trenucima ipak uspjela da mobilnim telefonom pozove policiju i obavijesti ih o njegovom nasilničkom ponašanju prema njoj okrivljeni se nije obazirao na to već ju je počeo udarati šakama i pesnicama u predjelu glave i tijela. To je činio sve do dolaska policije nanijevši joj pri tom povrede koje su opisane u medicinskoj dokumentaciji. Dalje je navela  da je okrivljeni takvim svojim postupanjem povrijedio ne samo fizički već i psihički, zbog čega je morala zatražiti i pomoć ljekara psihijatra. Nadalje je navela da je okrivljeni i prije ovog slučaja takodje zlostavljao i maltretirao i da je zbog takvog  svog ponašanja prema njoj jednom čak i osudjivan. Na kraju je istakla da se zbog svega toga pridružuje krivičnom gonjenju protiv okrivljenog i da zadržava pravo da imovinsko pravni zahtjev za naknadu štete ostvaruje u parnici. </span>
</p>
<p class="p5"></p>
<p class="p5">
<span>	Priznanje okrivljenog D. A. a samim tim i navode javne optužbe u pogledu vrste i težine povrede koju je kritične prilike okrivljeni nanio oštećenoj je u svom nalazu i mišljenju potvrdio i vještak specijalista hirurg dr K. H. , istakavši da je oštećena tom prilikom zadobila laku tjelesnu  povredu u vidu krvnog podliva oko lijevog oka koji skoro obuhvata polovinu lijeve strane lica. Izjašnjavajući se dalje o načinu tj. mehanizmu nanošenja opisane tjelesne povrede, pomenuti vještak je istakao da je ista mogla biti nanešena kako sa  jednim tako i sa više udaraca  s tim što su u tom slučaju  ovi udarci djelovali u istoj regiji i u isto vrijeme, čime je i u ovom dijelu potvrdio ne samo priznanje okrivljenog već i iskaz oštećene D. S. </span>
</p>
<p class="p5"></p>
<p class="p5">
<span>	Konačno, izjašnjavajući se o načinu i stepenu narušavanja duševnog integriteta oštećene D. S. kritične prilike od strane okrivljenog, vještak specijalista neuropsihijatar dr K. H. je u svom nalazu i mišljenju našao da je okrivljeni D. A., svojim radnjama koje su se sastojale u udaranju i povredjivanju oštećene, pored tjelesnog  istoj narušio i duševni integritet.  Naime, izjašnjavajući se o načinu narušavanja duševnog integriteta oštećene D. S., od strane okrivljenog, vještak dr K. H. je istakao da je na osnovu obavljenog razgovora sa oštećenom i izvještaja ljekara specijaliste psihijata dr D. E., utvrdio da se kod iste u momentu izvršenog pregleda radilo o anksioznom stanju izraženom u njenoj napetosti, podrhtavanju glasa, plaču, nesanici i gubitku voljno nagonskih dinamizama, što sve ukazuje da je oštećena  u momentu nanošenja tjelesnih povreda, kao produkt nasilja nad njom od fizičkog napada okrivljenog, doživjela stresogenu reakciju u vidu stanja opšte ugroženosti organizma koja reakcija se tretira kao povreda njenog duševnog integriteta. Izjašnjavajući se dalje o stepenu narušavanja duševnog integriteta oštećene, pomenuti vještak je istakao da je od momenta dešavanja pa sve do pregleda ljekara psihijatra, što znači u trajanju od 7 dana, duševni integritet oštećene bio narušen u jačem stepenu, ali da je po izvršenom pregledu i prepisanoj terapiji došlo do kupiranja njenih duševnih patnji, odnosno smirivanja poremećaja koji su izazvali povredu njenog duševnog integriteta. Na kraju je ponovo istakao da svaka tjelesna povreda pored tjelesnog uvijek izaziva i poremećaj duševnog integriteta, jer u takvoj situaciji organizam trpi ne samo tjelesno već i duševno, kao i da su  u konkretnom slučaju  i psovke  i uvrede koje je okrivljeni uputio oštećenoj takodje uticale na povredu njenog duševnog stanja.  </span>
</p>
<p class="p5">
<span>	</span>
</p>
<p class="p5">
<span>	Zbog svega izloženog sud je iskazu oštećene D. S.  u potpunosti povjerovao i isti u cjelosti prihvatio ocijenivši ga ne samo  jasnim , objektivnim  i saglasnim sa ostalim izvedenim dokazima već i u pogledu činjenica koje se odnose na vrijeme, mjesto i način povredjivanja od strane okrivljenog saglasnim  sa njegovom odbranom.  </span>
</p>
<p class="p5"></p>
<p class="p5">
<span>	Sud je bez rezerve prihvatio i nalaze i mišljenja vještaka medicinske struke, specijaliste hirurga dr K. H. i specijaliste neuropsihijatra dr K. H.,   jer je našao da su isti ne samo,  potpuni, objektivni i u dovoljnoj mjeri stručno obrazloženi  već i u svemu saglasni sa iskazom oštećene D. S. i  ostalim izvedenim dokazima.  </span>
</p>
<p class="p5"></p>
<p class="p5">
<span>	Istovremeno, sud odbranu okrivljenog D. A. kojom negira  da je oštećenu D. S., pored toga što ju je lako tjelesno povrijedio na način koji mu se javnom optužbom stavlja na teret,  još i vrijedjao i prijetio joj  riječima iz optužnog predloga , kao potpuno suprotnu iskazu oštećene , nije mogao prihvatiti već ju je kao neosnovanu i sračunatu na umanjenje svoje  krivično pravne odgovornosti u cjelosti odbacio. </span>
</p>
<p class="p5"></p>
<p class="p5">
<span>	Kako iz svega izloženog proizilazi da u pogledu utvrdjivanja krivičnog djela koje je javnom optužbom stavljeno na teret okrivljenom D. A.,   nakon  sprovedenog dokaznog postupka i svestrane ocjene izvedenih dokaza,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio predmetno krivično djelo.   </span>
</p>
<p class="p5">
<span>	</span>
</p>
<p class="p5">
<span>	Ocjenjujući pravno utvrdjeno činjenično stanje, sud nalazi da su u radnji okrivljenog činjenično opisanoj  u izreci presude sadržani svi bitni elementi, kako subjektivni tako i objektivni, krivičnog djela nasilje u porodici ili u porodičnoj zajednici iz čl. 220  st. l. KZ,  pa mu je za izvršeno krivično djelo i izrekao kaznu bliže opisanu i izreci presude. Radnja izvršenja krivičnog djela koje je počinio okrivljeni se sastoji u tome  što je u vrijeme i na mjestu kako je navedeno u optužnom predlogu ODT u Plavu,  primjenom grubog nasilja narušio tjelesni i duševni integritet bivše supruge D. S. na način što joj je prvo uputio prijeteće i uvredljive riječi: " Kurvo jedna, sa kim ćeš danas da ideš, sa kim ćeš danas da se jašeš ,  danas se nećeš ni sa kim jebat, danas ću te ja ubiti" nakon čega joj je prišao i  pesnicama više puta udario u predjelu glave  nanijevši joj pri tom laku tjelesnu povredu u vidu krvnog podliva koji skoro obuhvata polovinu lijeve strane lica. Naime, jasno je da se ovakvo činjenje okrivljenog D. A.  prema bivšoj supruzi D. S. može tretirati samo kao grubo nasilje,  koji stepen nasilja i predstavlja radnju izvršenja predmetnog krivičnog djela koja je u konkretnom slučaju i prouzorokovala  narušavanje njenog tjelesnog i duševnog integriteta kao dvije alternativno predvidjene posledice ovog krivičnog djela. Ovo iz razloga što su radnje koje je u konkretnom slučaju preduzeo okrivljeni prema oštećenoj ne samo bile objektivno podobne da dovedu do narušavanja  njenog tjelesnog ili duševnog integriteta već su i stvarno dovele do takvog narušavanja,  kako su se  u svojim  mišljenjima i izjasnili vještaci  medicinske struke dr K. H. i dr K. H. </span>
</p>
<p class="p5">
<span>	 </span>
</p>
<p class="p5">
<span>	Sud je cijenio i vinost odnosno psihički odnos okrivljenog u odnosu na radnju izvršenja predmetnog krivičnog djela, pa je našao da je okrivljeni prilikom izvršenja ovog krivičnog djela postupao sa direktnim umišljajem. Naime,  okrivljeni je bio svjestan ne samo činjenice da  preduzimanjem opisanih radnji na štetu svoje bivše  supruge D. S., prema istoj vrši grubo nasilje,  već i da takvim nasiljem narušava njen tjelesni i duševni integritet  pa ju  je i pored toga kritične prilike  ne samo vrijedjao i prijetio joj riječima navedenim u izreci presude već i lako tjelesno povrijedio udarcima pesnicom, čime je i manifestovao  svoje htjenje za nastupanje zabranjene posledice a samim tim i za izvršenje predmetnog krivičnog djela.  Kod okrivljenog je istovremeno postojala i svijest da nasilje vrši prema bivšoj supruzi, što znači da je i ova činjenica bila obuhvaćena njegovim umišljajem, čime je ispunjen i ovaj elemenat  predmetnog krivičnog djela. </span>
</p>
<p class="p5"></p>
<p class="p5">
<span>	Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je nezaposlen, da je lošeg imovnog stanja, da doprinosi izdržavanju troje maloljetne djece, da je priznao izvršenje krivičnog djela ,  da je izrazio kajanje i žaljenje zbog njegovog izvršenja i da je obećao da nešto slično više neće nikada ponoviti,  dok mu je kao otežavajuću okolnost cijenio njegovu raniju osudjivanost za isto djelo, pa mu je s obzirom na sve cijenjene okolnosti, kako otežavajuće tako i olakšavajuće i izrekao kaznu zatvora u trajanju od 3 mjeseca. </span>
</p>
<p class="p5"></p>
<p class="p5">
<span>	Sud je uvjerenja da je izrečena kazna srazmjerna težini izvršenog krivičnog djela i stepenu krivično pravne odgovornosti okrivljenog te da će se u konkretnom slučaju jedino sa  ovom vrstom i visinom kazne,  u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega da ubuduće ne vrši krivična djela. </span>
</p>
<p class="p5"></p>
<p class="p5">
<span>	Odluka o troškovima krivičnog postupka je zasnovana  na odredbi čl. 229 st. 1 ZKP-a.Visina troškova u ukupnom iznosu od  156,50 eura , predstavlja izdatke iz budžetskih sredstava, od čega iznos od 71,50 eura   predstavlja nagradu za dati nalaz i naknadu za troškove prevoza  vještaku specijalisti neuropsihijatru dr K.H., iznos od 55,00 eura, nagradu za dati nalaz vještaku specijalisti hirurgu dr K. H.,  dok iznos od  30,00 eura  predstavlja paušal koji je odmjeren s obzirom na složenost i trajanje krivičnog postupka te obzirom na imovno stanje okrivljenog shodno čl. 226 st.3. ZKP. </span>
</p>
<p class="p5"></p>
<p class="p5">
<span>	Pošto je oštećena D. S.  u završnoj riječi zadržala pravo da imovinsko pravni zahtjev za naknadu štete ostvaruje u parnici , to je sud u pogledu ovog zahtjeva odlučio kao u izreci presude, na osnovu čl. 239. st. 2. ZKP. </span>
</p>
<p class="p5"></p>
<p class="p5">
<span>	 Na osnovu iznijetih razloga odlučeno je kao u izreci presude. </span>
</p>
<p class="p5"></p>
<p class="p5"></p>
<p class="p4">
<span>OSNOVNI SUD U PLAVU </span>
</p>
<p class="p4">
<span>Dana, 13.03.2013 godine</span>
</p>
<p class="p5"></p>
<p class="p5">
<span>Zapisničar                                                                                    S  U D I J A</span>
</p>
<p class="p5">
<span>Senada Radončić 							   Hilmija Sujković</span>
</p>
<p class="p5"></p>
<p class="p5"></p>
<p class="p5">
<span>PRAVNA POUKA:</span>
</p>
<p class="p5"></p>
<p class="p5">
<span>Protiv ove presude može se izjaviti žalba </span>
</p>
<p class="p5">
<span>Višem sudu u Bijelom Polju u roku od 8 (osam) </span>
</p>
<p class="p5">
<span>dana od dana  njenog prijema, preko ovog suda.  </span>
</p>
<p class="p5"></p>
<p class="p1">
<span>DNA:  1 x ODT u Plavu </span>
</p>
<p class="p1">
<span>            1 x okrivljenom D. A.  </span>
</p>
<p class="p1">
<span>	  1 x braniocu adv. D. B.</span>
</p>
<p class="p1">
<span>	  1 x oštećenoj  D. S.   </span>
</p>
<p class="p7"></p>


</body>