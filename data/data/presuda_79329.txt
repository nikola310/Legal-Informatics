<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-family:'Arial'}
</style>
</head>
<body class="b1" style="background: #aaa;">
<div class="window1">
<div class="page1">
<p>&nbsp;</p>
<p style="text-align:center;">
<span class="span1"></span>
</p>
<p>&nbsp;</p>
<p style="text-align:right">
<span class="span1">Posl.br.K. 358/13/12 </span>
</p>
<p style="text-align:center;">
<span class="span1">U IME CRNE GORE</span>
</p>
<p>&nbsp;</p>
<p>
<span class="span1">Osnovni sud u Kotoru kao nadležni prvostepeni, po sudiji Danijeli Samardžić, uz učešće zapisničara Aleksandre Čolan, u krivičnom predmetu protiv okrivljenog I. Đ., kojeg brani adv. M. Ć. iz Kotora, zbog krivičnog djela nasilja u porodici ili porodičnoj zajednici iz čl.220 st.1 Krivičnog zakonika, koji se vodi po optužnom predlogu ODT-a Kotor Kt.br.459/12 od 05.10.2012. godine, nakon održanog glavnog i javnog pretresa dana 24.12.2013. godine, u prisustvu zamjenika ODT-a Kotor Ljiljane Milić, i  branioca okrivljenog, a bez prisustva uredno pozvanog a predhodno ispitanog okrivljenog shodno čl.457.ZKP, donio je i javno objavio sljedeću</span>
</p>
<p>&nbsp;</p>
<p style="text-align:center;">
<span class="span1">P R E S U D U</span>
</p>
<p>&nbsp;</p>
<p>
<span class="span1">Okrivljeni I.Đ., JMBG ..., od oca R. i majke S., rođene S., rođen ... godine u Kotoru, stalno nastanjen u K</span><span class="span1">.</span><span class="span1">, D</span><span class="span1">.</span><span class="span1"> ., državljanin Crne Gore, pomorac, oženjen, otac dvoje  mal. djece, sa završenom VSS, srednjeg imovnog stanja, neosuđivan, protiv kojeg se ne vodi postupak za drugo krivično djelo,</span>
</p>
<p>&nbsp;</p>
<p style="text-align:center;">
<span class="span1">Kriv je,</span>
</p>
<p>
<span class="span1">Što je,</span>
</p>
<p>
<span class="span1">Dana ...god. oko 07,00 časova u naselju D., opština K., primjenom grubog nasilja narušio tjelesni i duševni integritet člana svoje porodice-majke-oštećene I.S., na način što je došao iza porodične kuće gdje je oštećena plijevila travu iz cvijeća, rekao joj "nemoj da diraš to cvijeće" nakon čega se oštećena uspravila, a on je objema rukama gurnuo od kojeg udarca se oštećena zateturala, pala, te udarila leđima o betonski dio hidrofor, nakon čega se ustala nastavila dalje da plijevi travu, a okrivljeni je opet objema rukama gurnuo te je leđima udarila o hidrofor, kojom prilikom je zadobila laku tjelesnu povredu u vidu krvnog podliva kože u krsnom predjelu promjera 30x20cm, pri čemu je bio uračunljiv i svjestan svog djela i njegove zabranjenosti, a čije je izvršenje htio,</span>
</p>
<p>&nbsp;</p>
<p>
<span class="span1">- čime je učinio krivično djelo nasilja u porodici ili porodičnoj zajednici iz čl.220 st.1 Krivičnog zakonika</span>
</p>
<p>&nbsp;</p>
<p>
<span class="span1">Pa mu sud na osnovu naprijed navedene krivičnopravne odredbe i čl.  4, 5, 8, 13, 15, 36, 42, 52, 53, 54 Krivičnog zakonika i čl. 227, 229 i 374 ZKP-a izriče</span>
</p>
<p>&nbsp;</p>
<p style="text-align:center;">
<span class="span1">USLOVNU OSUDU</span>
</p>
<p>&nbsp;</p>
<p>
<span class="span1">Kojom utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo.</span>
</p>
<p>&nbsp;</p>
<p>
<span class="span1">Dužan je okrivljeni na ime troškova krivičnog postupka uplatiti iznos od 49,50 eura, i na ime sudskog paušala iznos od 50,00 eura u roku od  15 dana od dana pravosnažnosti presude u korist Budžeta Crne Gore na žiro račun br. 832-16-52.</span>
</p>
<p>&nbsp;</p>
<p style="text-align:center;">
<span class="span1">O b r a z l o ž e nj e</span>
</p>
<p>&nbsp;</p>
<p>
<span class="span1">ODT iz Kotora podnio je ovom sudu optužni predlog Kt.br.459/12 od 05.10.2012.godine protiv I. Đ. zbog krivičnog djela nasilja u porodici ili porodičnoj zajednici iz čl.220 st.1 Krivičnog zakonika.</span>
</p>
<p>&nbsp;</p>
<p>
<span class="span1">Dana 15.05.2013.godine sud je donio presudu posl.br.K.388/12/12 kojom je okrivljeni I.  Đ. oglašen krivim  i izrečena mu je uslovna osuda trideset dana uslovno na jednu godinu, na koju presudu je branilac okrivljenog uložio žalbu, a Viši sud u Podgorici odlučujući po istoj ukinuo je prvostepenu presudu i vratio presudu na ponovni postupak.</span>
</p>
<p>&nbsp;</p>
<p>
<span class="span1">U svojoj obrani okrivljeni I.je izjavio da ne priznaje izvršenje krivičnog djela, a da već duže vrijeme ima neriješenih imovinskopravnih odnosa sa svojom porodicom. Tačno je da je kritičnog dana njegova majka kidala ruže koje nisu njene on joj je rekao da ih ne dira, međutim majka mu je tom prilikom rekla da on i njegova supruga ne znaju održavati ruže pa je ona to uzela da radi. Tom prilikom je imala makaze za kidanje cvijeća u rukama i rekla mu je,,makni mi se, probošću te,,. On se izmakao i ni u jednom trenutku je nije gurnuo i nije vidio da je pala, a ne zna odakle joj povrede. Vidio je da ima ogrebotine po nogama od kidanja ruža i zaista postoji hidrofor na udaljenosti od 3m od tih ruža, a ona je vjerovatno pored tog hidrofora podizala neko kamenje i tako se udarila. Tom prilikom su bili prisutni samo on i njegova majka, ovdje oštećena, i rekao joj je da nema potrebe da mu objašnjava kako se održavaju ruže i otišao, a nije se mogao  izjasniti da li ga je gađala kamenjem. Tačno je i to da je njegov brat dolazio kod njega da raščiste nasamo sve, ali je on to odbio i rekao da sve što ima sa njim da rješava na sudu, jer smatra da je to jedini način koji može riješiti njihov problem.  Dodao je da on nije primijetio da je njegova majka pala. Svjedok I. G. nije bio prisutan, on je tek nakon dva sata došao na njegova vrata i počeo da se svađa sa njim. Hidrofor se nalazio na udaljenosti od 2,5-3 m od ruža koje je njegova majka okopavala. Njegova majka je nakon događaja ostala još sat vremena na licu mjesta, podizala je kamenje, a sutradan je iznosila i saksije sa cvijećem, a gdje je pala on ne zna.</span>
</p>
<p>&nbsp;</p>
<p>
<span class="span1">U dokaznom postupku koji je proveden radi rasvjetljenja ove krivičnopravne stvari i krivice okrivljenog sud je proveo sljedeće dokaze: saslušana je oštećena-svjedok I. S., saslušao svjedoke: I. G. i I. J.,  pročitani su: potvrda Doma zdravlja Kotor na ime I. S. br.protokola 1396 od 31.07.2012.god, na saglasnost stranaka nalaz i mišljenje vještaka medicinske struke od 31.08.2012.god., i neposredno je saslušan vještak medicinske struke dr K. N.,   pročitan je izvod iz Kaznene evidencije za okrivljenog UP Kotor od 12.10.2012.god.</span>
</p>
<p>&nbsp;</p>
<p>
<span class="span1">Oštećena-svjedok I. S. je navela da živi u naselju D., gdje posjeduje porodičnu kuću koju je sagradila sa svojim pok.suprugom. Na prvom spratu živi sa mlađim sinom, dok na drugom spratu živi njen stariji sin sa porodicom. Ranijih godina njen suprug je imao velikih problema sa njihovim starijim sinom, kojeg su prijavljivali zbog bahatog ponašanja koje je imao prema njenom pokojnom suprugu. Dana ...god., u ranim jutarnjim časovima izašla je iza kuće kako bi oplijevila travu iz cvijeća, obzirom da imaju goste tokom ljetne sezone i da bi im bašta i dvorište bilo uredno. U jednom trenutku dok je plijevila travu prišao joj je stariji sin koji joj je rekao da ne dira cvijeće, zatim se uspravila, a on ju je objema rukama gurnuo. Zateturala se i udarila leđima o hidrofor, odnosno o cijevi i neki betonski zid. Ustala je i nastavila dalje da plijevi cvijeće, a zatim se malo uspravila i u tom trenutku ju je okrivljeni opet gurnuo objema rukama, kojom prilikom je opet udarila o hidrofor i osjetila bol u leđima. Počela je da plače, uzela je neki kamičak da ga gađa, međutim on se izmakao tako da ga nije pogodila. Izjavila je da je ogorčena postupkom svoga sina, koji ju je u osmoj deceniji života udario i ponašao se bahato prema njoj kao majci. Taj događaj se odvijao samo između njih dvoje. Došla je u kuću i tamo nije zatekla mlađeg sina, već je kasnije došao koji ju je pitao šta joj je to na ruci koja mu je tom prilikom pokazala i ostale povrede koje je imala po sebi. Nakon ovoga što je vidio njen mlađi sin otišao je odmah kod okrivljenog i pošto ga nije zatekao kući poručio je njegovoj supruzi da ne smije tako da se ponaša prema svojoj majci i da nije siguran da ona ne bi isto postupila, obzirom da su u lošim odnosima. Takođe je navela da je te ruže nekad davno zasadila njena snaha kada je došla u kuću i kako nije vodila računa o njima ona je htjela da oplijevi travu iz cvijeća i da one tako izgledaju lijepo. Nakon ovog događaja njen stariji sin se nije udostojio da dođe i da joj se izvine. Pošto nije radio njen izabrani ljekar u subotu i nedelju otišla je u ponedeljak koja joj je konstatovala povrede. Dodala je da je hidrofor udaljen od ruža oko 1,5m. To joj je bio najteži dan u životu, jer se cijeli život mučila i podizala oba sina, međutim njih dvojica se nikada nisu mogli dogovoriti kao braća, obzirom da je Đ., stariji, uvijek mislio da on ima prednost, a ona kao majka ne može da mrzi ni jednog ni drugog.</span>
</p>
<p>&nbsp;</p>
<p>
<span class="span1">Svjedok I. G. je izjavio da nije bio očevidac kritičnog događaja obzirom da nije bio kući kada se to desilo. Oštećena mu prvo nije htjela reći za ovaj nemili događaj nego kada ju je povreda počela boljeti zavrnula je majicu  i pokazala mu istu. Kako je vidio na njenom laktu ostake blata, pomislio je da joj je to od trave koju je plijevila, međutim oštećena mu je ispričala kako se sve desilo. Bio  je ogorčen postupkom svoga brata i otišao je kod njega, kucao mu na vrata, zamolio da se odmakne od kuće da bi razgovarali o događaju, međutim on nije htio nego je zatvorio vrata i ušao u kuću. Dodao je da se ne sjeća nakon koliko vremena poslije kritičnog događaja je došao, a vidio je povrede kod majke, nakon čega ju je poveo kod ljekara. Hidrofor od ruže je udaljen oko 2m.</span>
</p>
<p>&nbsp;</p>
<p>
<span class="span1">Svjedok I. J. je izjavila da je kritičnog jutra oko 7,00 časova probudila buka, odnosno da je čula glasove svog supruga i svekrve i zbog toga je izašla na prozor od sobe u kojoj su bila djeca i tada je vidjela da su jedno drugom upućivali teške riječi, da je svekrva u rukama imala zelene makaze, da mu je prijetila da će ga ubiti, a i on je njoj upućivao teške riječi zbog čega ga je ona pozvala. Zatim se on odmakao i došao do kuće nakon čega ga je ponovo pozvala i pitala je li dosta i tada je Đ. ušao u kuću. Njena svekrva je stajala na udaljenosti otprilike 3-3,5m od nje, a ona je bila u sobi svoje starije kćerke, i to </span><span class="span1">u istoj ravni sa njom obzirom da kada se posmatra iz jednog ugla to je prizemlje kuće tamo gdje je bila njena svekrva, dok je udaljenost između oštećene i okrivljenog bila 1m, a hidrofor na udaljenosti od oko 2-2,5m. Ne zna tačno kada je izašla na prozor, ali je izašla 2 min nakon što je čula glasove. Dalje je izjavila da je cijeli događaj trajao oko 3,4 minuta i da se ona sklonila s prozora kada je Đ. krenuo da uđe u kuću. Nije se mogla izjasniti o tome ko joj je dao da pročita izjavu oštećene. Navela je da fizičkog kontakta između oštećene i okrivljenog nije bilo i da su tada jedino u kući bile prisutne njene dvije kćerke, a da je Đ. brat došao tek oko 10,00 časova kada je zvao Đ. da izađe i tada je rekao da to više neće raditi, pa je ona pozvala supruga i njih dvojica su razmijenili par riječi ne previše grubih, međutim njoj nije jasno zbog čega je G.dolazio, jer niti je njoj rekao i niti je čula da je rekao Đ. da je oštećena zadobila povrede. Takođe je navela da ona ne priča sa svojom svekrvom od prošlog ljeta.</span>
</p>
<p>&nbsp;</p>
<p>
<span class="span1">Ovakvom iskazu svjedoka I. J. prigovorila je zastupnica optužbe navodeći da je iskaz ove sjedokinje pristrasan, s obzirom da je supruga okrivljenog, a da sa oštećenom, tj. svojom svekrvom ne komunicira od prošlog ljeta, a takođe se njen iskaz u vezi nekih činjenica razlikuje od iskaza okrivljenog, imajući u vidu sam tok događaja, te da je nemoguće da nije vidjela bilo kakav fizički kontakt između okrivljenog i oštećene, kao i to da je, što je i sama navela, prije davanja iskaza na glavnom pretresu, bila upoznata sa sadržinom iskaza oštećene. </span>
</p>
<p>&nbsp;</p>
<p>
<span class="span1">Iz potvrde Doma zdravlja K. na ime I. S. br.protokola 1396 od ...god. proizilazi da se imenovana javila u navedenu ustanovu radi zadobijenih povreda, gdje su joj iste konstatovane. </span>
</p>
<p>&nbsp;</p>
<p>
<span class="span1">Iz nalaza i mišljenja vještaka medicinske struke od 31.08.2012.god proizilazi da je I. S. zadobila krvni podliv kože u krsnom predjelu promjera 30x20cm i da navedena povreda predstavlja u vrijeme nanošenja laku tjelesnu povredu i nastala je uslijed pada I. S. i njenog kontakta sa podlogom. Na osnovu veličine i lokalizacije navedenog krvnog podliva može se konstatovati da I. S. nije pala unazad sama od sebe, već da je odgurnuta od sprijeda silom jakog intenziteta.</span>
</p>
<p>
<span class="span1">Na glavnom pretresu vještak medicinske struke je izjavio </span><span class="span1">da krvni podliv kože u krsnom predjelu I. S. promjera 30x20cm je povreda koja je apsolutno vidljiva i 4 dana nakon zadobijanja povrede, i dodao  da u potvrdi izabranog doktora za odrasle JZU Doma zdravlja Kotor br. zdravstvenog kartona 167, br. protokola 1396 od 31.07.2012. godine nije opisana boja krvnog podliva kože u krsnom predjelu I. S., već je samo notirana veličina-30x20cm. Boja krvnog podliva je prva 3 dana tamno plava, posle 3 do 5 dana postaje zelenkasta, a posle 8 do 10 dana se javlja i žućkasta nijansa. U prosjeku posle 15 dana boja se gubi i koža postaje normalna. Dakle, I.S. je sasvim sigurno mogla da zadobije navedeni krvni podliv kože u krsnom predjelu dana 27.07.2012.g, dakle, 4 dana prije nego što je isti dijagnostikovan od strane izabranog doktora JZU  Doma zdravlja Kotor, odnosno da je sasvim sigurano mogla nastati toga dana. Takođe je naveo da je povreda nastala od odgurivanja a ne od samog pada oštećene, imajući u vidu da pri prostom padu unazad, padu samog od sebe, obično je kontaktna površina tj. predio tijela koji dolazi sa kontakt podlogom je sjedalni predio. Kod odgurivanja sprijeda unazad u zavisnosti od inteziteta sile kojom se neko gura kontaktne površine su obično krsni, slabinski predio itd. S druge strane, veličina samog krvnog podliva, a ona je 30x20cm, </span><span class="span1">ukazuje na činjenicu da je I. S., kao što je i naveo u osnovnom nalazu, odgurnuta od sprijeda prema nazad silom jakog inteziteta, te da kod prostog pada, pada samog od sebe, veoma je mala vjerovatnoća da krvni podliv bude tako velikih promjera. Takođe je objasnio da ne postoji mogućnost  da se oštećena nakon okopavanja ruža zateturala zbog vrtoglavice, pala unazad i udarila se o hidrofor.</span>
</p>
<p>&nbsp;</p>
<p>
<span class="span1">Iz izvoda iz kaznene evidencije za okrivljenog UP K. od 12.10.2012.god proizilazi da okrivljeni ranije nije osuđivan.</span>
</p>
<p>&nbsp;</p>
<p>
<span class="span1">Cijeneći sve izvedene dokaze, pojedinačno i u njihovoj međusobnoj povezanosti, kao i u odnosu na odbranu okrivljenog sud je utvrdio činjenično stanje navedeno u izreci odluke. </span>
</p>
<p>&nbsp;</p>
<p>
<span class="span1">Ovakvo činjenično stanje stanje sud je utvrdio prvenstveno na osnovu iskaza </span><span class="span1">svjedoka-oštećene I. S., potvrde Doma zdravlja K. od ... godine na ime oštećene, nalaza i mišljenja vještaka medicinske struke, te iskaza svjedoka I. G.. </span>
</p>
<p>&nbsp;</p>
<p>
<span class="span1">Naime, nije sporno da je okr. I.dana ... godine otišao iza kuće gdje je njegova majka plijevila travu iz cvijeća, te da joj je rekao da ne dira ruže koje nisu njene. Međutim, oštećena I. S. je tvrdila da joj je tom prilikom okrivljeni rekao "nemoj da diraš to cvijeće" nakon čega se ona uspravila, a on je objema rukama gurnuo, od kojeg udarca se ona zateturala, pala i udarila leđima o betenoski dio hidrofora, a potom opet ustala i nastavila da plijevi, a okrivljeni je opet objema rukama gurnuo, te je leđima udarila o hidrofor. U prilog ovakavim tvrdnjama oštećene stoji medicinska dokumentacija, odnosno potvrda DZ Kotor iz koje proizilazi da se imenovana javila u navedenu ustanovu 31.07.2012. godine, a kako je to i ona objasnila s obzirom da njen izabrani doktor nije radio za vikend, a koje objašnjenje je sud prihvatio obzirom da se vještak medicinske struke prilikom neposrednog saslušanja izjasnio da je </span><span class="span1">I. S. sasvim sigurno mogla da zadobije povrede dana 27.07.2012.g, dakle, 4 dana prije nego što je isti dijagnostikovan od strane izabranog doktora JZU  Doma zdravlja Kotor, odnosno da je povreda sasvim sigurano mogla nastati toga dana</span><span class="span1">. U DZ Kotor konstatovane su povrede koje je imala oštećena, a koje je potom vještačio vještak medicinske struke i koji je utvrdio da je oštećena zadobila </span><span class="span1">krvni podliv kože u krsnom predjelu promjera 30x20cm, a koju povredu je okvalifikovao kao laku tjelesnu povredu. Vještak medicinske struke se takođe izjasnio i o načinu nastanka predmetne povrede navodeći da je istu oštećena zadobila usljed pada i njenog kontakta sa podlogom, a na osnovu veličine i lokalizacije navedenog krvnog podliva konstatovao je da ošt. I.S. nije pala unazad sama od sebe, već da je odgurnuta od sprijeda silom jakog intenziteta i objasnio </span><span class="span1">da pri prostom padu unazad, padu samog od sebe, obično je kontaktna površina tj. predio tijela koji dolazi sa kontakt podlogom je sjedalni predio, a kod odgurivanja sprijeda unazad u zavisnosti od inteziteta sile kojom se neko gura kontaktne površine su obično krsni, slabinski predio itd., kao i da  veličina samog krvnog podliva, a ona je 30x20cm, ukazuje na činjenicu da je I. S. odgurnuta od sprijeda prema nazad silom jakog inteziteta, te da kod prostog pada, pada samog od sebe, veoma je mala vjerovatnoća da krvni podliv bude tako velikih promjera</span><span class="span1">. Dakle, na osnovu ovakvog nalaza i mišljenja vještaka medicinske struke, kojeg je sud u potpunosti prihvatio, sud je utvrdio da je navedenu povredu oštećena zadobila od druge osobe, odnosno da nije sama pala (vještak medicinske </span><span class="span1">struke isključio </span><span class="span1">mogućnost  da se oštećena nakon okopavanja ruža zateturala zbog vrtoglavice, pala unazad i udarila se o hidrofor), </span><span class="span1">već je bila od strane nekog lica odgurnuta. S obzirom da je kritične prilike bila u sukobu s okrivljenim (što je nesporno i što su potvrdili i okrivljeni, oštećena, svjedoka I. J.) za sud je bilo nesporno i to da je oštećenu odgurnuo upravo okrivljeni, te je poklonio vjeru iskazu oštećene prihvativši isti za vjerodostojan i istinit.</span>
</p>
<p>&nbsp;</p>
<p>
<span class="span1">Okr. I. je u svojoj odbrani osporavao da je vršio nasilje nad majkom, odnosno oštećenoj, navodeći da je nije gurnuo, niti je vidio da je ista pala, ali je vidio da je po nogama imala ogrebotine od kidanja ruža, a pretpostavlja da se udarila o hidrofor koji je bio u njihovoj blizini kada je podizala kamenje. Međutim, ovakvu odbranu okrivljenog sud nije mogao prihvatiti, jer je istu smatrao usmjerenu na izbjegavanje krivice, s obzirom da je gore navedenim dokazima nesporno utvrdio da je oštećena zadobila povrede, na način što je ostvarila kontakt sa podlogom, a prethodno je morala biti odgurnuta od strane nekog lica, odnosno kako je to utvrđeno od strane okrivljenog. </span>
</p>
<p>&nbsp;</p>
<p>
<span class="span1">Iskaz svjedokinje I. J. sud nije prihvatio kao objektivan, s obzirom da je njeno kazivanje sud </span><span class="span1">cijenio kao </span><span class="span1">očigledno sračunato da pomogne okrivljenom u izbjegavanju krivice i na taj način da mu olakša krivičnopravni položaj, pogotovo imajući u vidu da je i ova svjedokinja (snaha oštećene) s oštećenom u lošim odnosima, te da sa njom ne komunicira, a što je po mišljenju suda od uticaja na ocjenu istinitosti kazivanja ove svjedokinje koja je tvrdila da fizičkog kontakta između okrivljenog (njenog supruga) i oštećene nije bilo, a cijeli događaj ona je posmatra da sa prozora sobe, tako da takav iskaz sud nije mogao prihvatiti.</span>
</p>
<p>&nbsp;</p>
<p>
<span class="span1">Što se tiče iskaza svjedoka I. G., isti nije bio očevidac kritičnog događaja, međutim ovaj svjedok je posvjedočio da je kod majke-oštećene vidio povrede kada je došao kući, te da mu je ona ispričala kako se sve dogodilo, zbog čega je on otišao kod okrivljenog (svog brata) da s njim o tome razgovara (što takođe nije sporno, jer je i sam okrivljeni naveo kako je svjedok G. nakon dva sata od kritičnog događaja došao na njegova vrata da razgovaraju). </span>
</p>
<p>&nbsp;</p>
<p>
<span class="span1">Radnja krivičnog djela krivičnog djela nasilje u porodici ili u porodičnoj zajednici iz čl.220 st.1 KZ (koje je stavljeno na teret okr. I.) podrazumijeva primjenu grubog nasilja kojim se narušava tjelesni ili duševni integritet članova porodice ili porodične zajednice, a članom porodice, odnosno porodične zajednice. Dakle, da bi postojalo ovo krivično djelo potrebno je da se radi o grubom nasilju, što podrazmijeva nasilje jačeg inteziteta, odnosno nanošenje težih bolova i patnji.</span><span> </span><span class="span1">Postupci okr. I. - </span><span class="span1">prvo upućivanje riječi "nemoj da diraš to cvijeće" te guranje oštećene objema rukama usljed čega se oštećena zateturala, pala, te udarila leđima o betonski dio hidrofor, nakon čega se ustala nastavila dalje da plijevi travu, a okrivljeni je opet objema rukama gurnuo te je leđima udarila o hidrofor, </span><span class="span1">svakako da predstvljaju primjenu </span><span class="span1">grubog nasilja prema oštećenoj, odnosno nasilje jačeg inteziteta, s obzirom da je ovakvim ponašenjem okrivljenog narušen tjelesni integritet oštećene, jer je ista zadobila laku tjelesnu povredu</span><span class="span1">, kao i duševno spokojstvo, s obzirom da je oštećena usljed ovakvog ponašanja okrivljenog bila u šoku.</span>
</p>
<p>&nbsp;</p>
<p>
<span class="span1">Okrivljeni je na ovaj način </span><span class="span1">ostvario sva bitna obilježja bića krivičnog djela nasilje u porodici ili porodičnoj zajednici iz čl.220 st.1 KZ i postupao je sa direktnim umišljajem, jer je bio svjestan da gore navedenim radnjama narušava tjleseni i duševni integritet oštećene - svoje majke, a to je i htio. </span>
</p>
<p>&nbsp;</p>
<p>
<span class="span1">Prilikom odluke o vrsti i visini krivične sankcije sud je imao u vidu da je za predmetno krivično djelo u Krivičnom zakoniku predviđena novčana kazna ili kazna zatvora do jedne godine. U smislu čl.42 KZ sud je cijenio sve okolnosti koje utiču da kazna bude veća ili manja, pa je kao olakšavajuće okolnosti na strani optuženog cijenio da isti raniej nije osuđivan, dok otežavajućih okolnosti nije bilo pa je okrivljnom  utvrdio kaznu zatvora u trajanju od 30 dana i istovremeno odredio da se ista neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo. Sud je mišljenja da će se i uz prijetnju kaznom zatvora dovoljno uticati na okrivljenog da više ne vrši ovakva, kao ni slična krivična djela, odnosno da će se ostvariti svrha iz čl.52 KZ u okviru opšte svrhe krivičnih sankcija iz čl.4 KZ.</span>
</p>
<p>&nbsp;</p>
<p>
<span class="span1">Na osnovu naprijed navedenog, te primjenom čl.  4, 5, 8, 13, 15, 36, 42, 52, 53, 54 Krivičnog zakonika i čl. 227, 229 i 374 ZKP-a riješeno je kao u izreci.</span>
</p>
<p>&nbsp;</p>
<p>
<span class="span1">Sud je obavezao okrivljenog na plaćanje troškova krivičnog postupka u iznosu od 156,50 eura (troškovi vještaka medicinske struke), kao i na plaćanje sudskog paušala u iznosu od 55,00 eura u korist Budžeta Crne Gore na žiro račun  br.832-16-52, u roku od 15 dana  od dana pravosnažnosti presude, a dokaz o uplati potrebno je da dostavi ovom sudu s pozivom na broj K.388/12/12.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">OSNOVNI SUD U KOTORU</span>
</p>
<p style="text-align:center;">
<span class="span1">Dana, 24.12.2013. godine</span>
</p>
<p>&nbsp;</p>
<p>
<span class="span1">Zapisničar,                                                                                      S U D I J A,</span>
</p>
<p>
<span class="span1">Aleksandra Čolan                                                               Danijela Samardžić s.r.</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>
<span class="span1">PRAVNA POUKA: Protiv ove presude ima se pravo žalbe Višem sudu u Podgorici u roku od 8 dana od dana prijema iste, a preko ovog suda.</span>
</p>
<p>&nbsp;</p>
<p>&nbsp;</p>
<p>&nbsp;</p>
</div>
</div>


</body>