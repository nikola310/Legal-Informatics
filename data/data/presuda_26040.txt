<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.9847222in 0.7875in 0.7875in 0.9847222in;}
.p1{margin-bottom:0.1388889in;text-align:start;hyphenate:auto;font-family:Arial;font-size:12pt;}
.p2{text-align:justify;hyphenate:auto;font-family:Arial;font-size:12pt;}
.p3{text-align:end;hyphenate:auto;font-family:Arial;font-size:12pt;}
.p4{text-align:center;hyphenate:auto;font-family:Arial;font-size:12pt;}
.s1{font-weight:bold;}
.s2{font-style:italic;}
</style>
<title>K</title>
<meta content="nebojsa.markovic" name="author">
</head>
<body class="b1 b2">
<p class="p1"></p>
<p class="p2"></p>
<p class="p3">
<span>K. 153/2012</span>
</p>
<p class="p2">
<span>                                                                  </span>
<!--Image link to '0.jpg' can be here-->
</p>
<p class="p2">
<span>	</span>
</p>
<p class="p2"></p>
<p class="p4">
<span>U   I M E   C R N E   G O R E</span>
</p>
<p class="p2"></p>
<p class="p2">
<span>OSNOVNI SUD U CETINJU, po sudiji Srđanu Vujoviću, kao pojedincu, uz sudjelovanje namještenika suda Jelice Borozan, kao zapisničara, u krivičnom predmetu okrivljenog J. B. iz Cetinja, zbog krivičnog djela građenje objekta bez građevinske dozvole iz člana 326a Krivičnog zakonika, odlučujući o optužnom predlogu Osnovnog Državnog Tužilaštva u Cetinju Kt. br. 173/11 od 02.07.2012. godine, koji je na glavnom pretresu zastupao M. Đ. savjetnik kod ODT-a u Cetinju, nakon održanog glavnog i javnog pretresa dana 22.01.2013. godine u prisustvu zastupnika optužbe i okrivljenog, donio je i istog dana javno objavio</span>
</p>
<p class="p2"></p>
<p class="p2"></p>
<p class="p4">
<span>P R E S U D U</span>
</p>
<p class="p2"></p>
<p class="p2">
<span>Optuženi J. B. zvani „B. “ JMBG ...... od oca J. i majke B. rođene M. rođen .... godine u Cetinju, gdje mu je i prebivalište u ulici ..... državljanin Crne Gore, po zanimanju privatnik, srednje stučne spreme, oženjen, otac dvoje djece, srednjeg imovnog stanja, osuđivanog: presudom Višeg suda u Podgorici K.br. 167/95 od 12.06.2002. godine, zbog krivičnog djela učestvovanje u tuči iz člana 38. KZ RCG na kaznu zatvora u trajanju od 1(jedne) godine, uslovno na 2 (dvije) godine, presudom Osnovnog suda u Baru K.br. 134/03 od 24.02.2004. godine, zbog krivičnog djela falsifikovanje isprave iz člana 207. stav 3. u vezi stava 1. KZ RCG na kaznu zatvora u trajanju od 3 (tri) mjeseca, uslovno na 2 (dvije) godine, presudom Osnovnog suda u Cetinju K.br. 138-06 od 13.06.2006. godine, zbog krivičnog djela ugrožavanje javnog saobraćaja iz člana 339. KZ CG, za koje djelo mu je izrečena sudska opomena, presudom Osnovnog suda u Cetinju K.br. 187/06 od 30.03.2007. godine, zbog krivičnog djela nasilničko ponašanje iz člana 399. KZ CG na kaznu zatvora u trajanju od 6 (šest) mjeseci, uslovno na dvije godine i presudom Osnovnog suda u Cetinju K.br. 431/08 od 30.03.2009. godine, zbog krivičnog djela mučenja i zlostavljanje iz člana 167. KZ CG na novčanu kaznu u iznosu od 600,00 eura,</span>
</p>
<p class="p2"></p>
<p class="p2"></p>
<p class="p4">
<span>Kriv  je</span>
</p>
<p class="p2"></p>
<p class="p2">
<span>Što je:</span>
</p>
<p class="p2">
<span>U vremenskom periodu od 03. Novembra 2010. godine do 09. Jula 2011. godine, u mjestu zvanom Zabrđe, Opština Cetinje, kao investitor, protivno članu 69. Zakona o uređenju prostora i izgradnju objekata, kojim je propisano da se objekat može graditi na osnovu građevinske dozvole i tehničke dokumentacije, započeo gradnju objekta bez prethodno pribavljene građevinske dozvole od strane nadležnog organa uprave, na način što je izvodio građevinske radove na izgradnji objekta gabarita cca 400 m2 u osnovi, spratnosti: prizemlje, sprat i potkrovlje. </span>
</p>
<p class="p2"></p>
<p class="p2">
<span>- čime je izvršio krivično djelo građenje objekta bez građevinske dozvole iz čl. 326a Krivičnog zakonika </span>
</p>
<p class="p2"></p>
<p class="p2">
<span>Sud optuženom primjenom navedenog zakonskog propisa te člana 4. stav 2, 5, 13, 15, 32, 41 i 42, Krivičnog zakonika i člana 226. 229. i 374. Zakonika o krivičnom postupku, izriče</span>
</p>
<p class="p2"></p>
<p class="p4">
<span>Rad u javnom interesu</span>
</p>
<p class="p4"></p>
<p class="p2">
<span>Kojom mu utvrđuje rad u javnom interesu u trajanju od 120 (stotinudvadeset) časova, a koja se ima izvršiti na vrijeme od 3 mjeseca, s tim što kazna ne može biti duža od 60 časova u toku jednog mjeseca.</span>
</p>
<p class="p2"></p>
<p class="p2">
<span>Ukoliko okrivljeni ne bude vršio rad u javnom interesu, ova kazna če se zamijeniti kaznom zatvora, tako što će se svakih započetih 60 časova rada u javnom interesu zamijeniti kaznom zatvora u trajanju od jednog mjeseca.</span>
</p>
<p class="p2"></p>
<p class="p2">
<span>Dužan je optuženi da na ime troškova krivičnog postupka u korist Budžeta Crne Gore plati iznos od 210,00 eura, te na ime sudskog paušala iznos od 30 eura, a sve u roku od 15 dana od dana pravosnažnosti presude.</span>
</p>
<p class="p2"></p>
<p class="p4"></p>
<p class="p4">
<span>O b r a z l o ž e nj e</span>
</p>
<p class="p4"></p>
<p class="p2">
<span>Osnovno Državno Tužilaštvo u Cetinju je optužnim predlogom Kt.br. 173/11 od 02.07.2011. godine optuženom J. B. stavilo na teret izvršenje krivičnog djela građenje objekata bez građevinske dozvole iz čl. 326a Krivičnog zakonika. U završnoj riječi zamjenik ODT-a Cetinje je ostao pri podnijetom optužnom predlogu navodeći da je sprovedenim dokazima nesumnjivo dokazano da je optuženi izvršio krivično djelo koje mu je stavljeno na teret, pa je predložio da ga sud oglasi krivim i osudi po zakonu. </span>
</p>
<p class="p2"></p>
<p class="p2">
<span>Optuženi J. B.  je u odbrani pred istražnim sudijom naveo da je vlasnik DOO „P.“ čije zemljište se nalazi u mjestu zv. Zabrđe, Opština Cetinje, gdje je početkom 2008. godine počeo izgradnju građevinskog objekta na kome je do 2011. godine završio grubu gradnju. Odmah nakon otpočinjanja gradnje se obratio Sekretarijatu za urbanizam Prijestonice Cetinje radi legalizacije i dobijanja građevinske dozvole, jer kako navodi nije želio ništa protivzakonito da radi, a da su na njegov zahtjev i zahtjeve drugih građana iz Cetinja tadašnji gradonačalnik Prijestonice Cetinje M. J. i načalnik Urbanizma S. M. donijeli odluku da su GUP-om na relaciji Automoto – Očinići predviđene industrijsko servisne zone, a samim tim da je odobrena legalizacija odnosno eventualno nova gradnja na tom potezu. Shodno toj odluci je počeo sa izvođenjem građevinskih radova. Kako u tom periodu a ni do danas nije donesen DUP za područje Cetinja, ova odluka mu je poslužila kao jedan od dokaza da može izvoditi građevinske radove. On i ostali investitori sa ove lokacije su inicirali sastanak u Sekretarijatu za planiranje i uređenje prostora ali mu nijesu prisustvovali a bilo je govora da je potrebno da se uplati iznos od po 10.000 eura, kao avans za komunalije. Kako nijesu imali žiro računa nego su čekali da im isti daju u nekih 10 dana ta se odluka promijenila jer je došlo je do smjene vlasti, tako da više gradonačalnik Cetinja nije bio M. J. nego A. B.  koji je do daljnjeg povukao sve odluke koje je donio dotadašnji Predsjednik Opštine. Smatra da nije izvršio krivično djelo, da nije htio da ništa radi suprotno zakonskim propisima a da je sve ovo uradio na osnovu odluke tadašnjeg Gradonačelnika. Zahtjevom se obraćao i tadašnjem Ministru B. G. koji je vjerovatno kontaktirao gradonačelnika kad je i donijeta odluka o legalizaciji ove zone.</span>
</p>
<p class="p2"></p>
<p class="p2">
<span>Na glavnom pretresu optuženi je dodao da je on jedini na potezu od mjesta Zabrđe do Vrela protiv koga je pokrenut krivični postupak i da zna da su još 10 objekata na ovom pravcu radili ljudi kao i on, bez garđevinske dozvole, a na osnovu saglasnosti opštine Cetinje. Takođe nespono ističe da je on isključivi investitor objekta a da je vlasnik zemljišta na kome se navedeni objekat gradi njegovo preduzeće i da je u vremenskom periodu od 03.11.2010. godine do 09.07.2011. godine izvodio radove na predmetnom objektu i da je bio upoznat da mu  je za građenje objekta potrebna građevinska dozvola. Ističe i da je prije građenja zamljište na kome je izgradio objekat bila obična jama dubine 50 m, da je uložio oko 1.500.000,00 eura i da mu je kao investitoru presudan uticaj imao akt Prijestonice Cetinje. Konačno ističe da je znao da mu je za izvođenje radova i prije i toku gradnje trebala građevinska dozvola a nije mogao pojasniti zašto je istražnom sudiji i inspektorima rekao da nije znao. Pristao je da vrši rad u javnom interesu i zna šta taj rad podrazumijeva.</span>
</p>
<p class="p2"></p>
<p class="p2">
<span>U završnoj riječi okrivljeni je u potpunosti prihvatio završnu riječ svog branioca koji je istakao da predmetni prostor nije bio obuhvaćen planskom dokumentacijojm, te da iz tih razloga okrivljeni građevinsku dozvolu nije ni mogao dobiti, da je plac na kome je sagradjen objekat prije sporne gradnje bio zapušten i nekultivisani prostor na periferiji grada, te da je vrijednost objekta značajno veća od eventualne štete uređenja prostora i izgradnje budućih objekata. Ukazao je i da se iz odbrane okrivljenog može utvrditi da su pripremni radovi na izgradnji predmenog objekata započeli prije stupanja na snagu izmjene i dopuna Krivičnog zakonika kojima je ustanovljeno predmetno krivično djelo, što sve znatno umanjuje odgovornost okrivljenog. Predložio je sudu da cijeni</span><span class="s1"> </span><span>sve olakšavajuće okolnosti na strani okrivljenog a posebno stepen krivice, pobude iz kojih je djelo učinjeno, stepen ugrožavanja zaštićenog dobra kao i druge okolnosti pod kojima je djelo izvršeno. </span>
</p>
<p class="p2">
<span> </span>
</p>
<p class="p2">
<span>Sud je na glavnom pretresu u dokaznom postupku pročitao zapisnik o inspekcijskoj kotroli Ministarstva uređenja prostora i zaštite životne sredine broj 1003-215/10 od 03.11.2010. godine, zapisnik o inspekcijskoj kotroli Ministarstva uređenja prostora i zaštite životne sredine broj 1003-09/11 od 09.07.2011.godine, zapisnik o inspekcijskoj kotroli Ministarstva uređenja prostora i zaštite životne sredine broj 1003-198/11 od 19.07.2011. godine, zapisnik o inspekcijskoj kotroli Ministarstva uređenja prostora i zaštite životne sredine broj 1003-216/11 od 29.07.2011. godine, rješenje Ministarstva održivog razvoja i turizma broj 1003-181/11 od 19.07.2011. godine, dva dopisa Sekretarijata za planiranje i uređenje prostora i zaštitu životne sredine Prijestonice Cetinje broj 05-740-11-9562 od 19.12.2011. godine i broj 05-740-12-2345,4089 od 23.05.2012. godine, akt gradonačelnika Prijestonice Cetinje br. 01-031-10-454,3427-2,3895,3857,465, od 25.10.2010. godine, nalaz i mišljenje vještaka građevinske struke R. M. od 12.12.2011. godine koga je saslušao na pretresu od 17.01.2013. godin, saslušao u svojstvu svjedoka J. M. i A. F. na saglasan  predlog stranaka pročitao iskaze svjedoka P. M. sa zapisnika Ki.br. 38/11 od 13.10.2011. godine, O. H. sa zapisnika Ki.br. 38/11 od 13.10.2011. godine, V. P. sa zapisnika Ki.br. 38/11 od 13.10.2011. godine i S. S. sa zapisnika Ki.br. 38/11 od 13.10.2011. godine, te izvod iz kaznene evidencije za okrivljenog broj 02-245-2971 od 01.09.2011. godine dok je odbio da u svojstvu svejdoka saslušava S. M.</span>
</p>
<p class="p2"></p>
<p class="p2">
<span>Zapisnikom o inspekcijskoj kotroli Ministarstva uređenja prostora i zaštite životne sredine broj 1003-215/10 od 03.11.2010. godine je utvrđeno da su dana 03.11.2010. godine inspektori zaštite S. S. i P. V. postupajući po službenoj dužnosti izvršili nadzor nad objektom na kome je u trenutku kontrole u grubim građevinskim radovima bio urađen prizemni dio cca 200m2, izliveni AB stubovi sprata i šalovana spratna ploča, započeto je šalovanje stubova na drugom spratu, a na objektu je zatečen veći broj radnika. U toku inspekcijske kontrole okrivljeni nije bio prisutan a sekretarica u firmi je istakla da vlasnik za ovaj objekat posjeduje saglasnost za izvođenje radova i pri tome je pokazala akt Gradonačelnika opštine Cetinje br. 01-031/10-454, 3427/2, 3895, 3857, 4365 od 25.10.2010. godine kojim se obavještavaju zainteresovane strane da je odobrena lokacija i eventualno nova gradnja u industrijsko servisnoj zoni. Inspektor je objasnio da prednje nema sa građevinskom dozvolom pa je ostavljen rok za dostavljanje potrebne dokumentacije a okrivljeni je telefonskim putem izjavio da je podnio zahtjev za izdavanje građevinske dozvole. </span>
</p>
<p class="p2"></p>
<p class="p2">
<span>Zapisnikom o inspekcijskoj kotroli Ministarstva uređenja prostora i zaštite životne sredine broj 1003-09/11 od 09.07.2011. godine je utvrđeno da su dana 09.07.2011. godine inspektori zaštite M. P. i H. O. postupajući po službenoj dužnosti vršili nadzor u mjestu Zabrđe bb., Opština Cetinje i tom prilikom konstatovali da se iz pravca Budva-Cetinje sa desne strane magistralnog puta nalazi objekat u izgradnji nad kojim nije istaknuta tabla sa podacima o građevinskoj dozvoli. U mementu kontrole se ne izvode građevinski radovi a inspekcijskoj kontroli je prisustvovao investitor koji je tom prilikom izjavio da je radove izvodio shodno zaključku kolegijuma br. 4915 od 05.10.2010. godine kojim je odobrena legalizacija-eventualno nova gradnja na potezu GUP-om predviđene industrijsko servisne zone na relaciji Automoto-Očinići koji je donio gradonačelnik Cetinja M. J. dana 25.10.2010. godine. U tom trenutku inspektori konstatuju da je objekat gabarita 400 m2 u osnovi, da je spratnosti: prizemlje, sprat i potkrovlje i da je na objektu postavljena građevinska skela. Inspektor je ukazom nalažio investitoru da odmah obustavi dalje izvođenje građevinskih radova na objektu jer su se stekli uslovi za donošenje rješenja o rušenju objekta. </span>
</p>
<p class="p2"></p>
<p class="p2">
<span>Zapisnikom o inspekcijskoj kotroli Ministarstva uređenja prostora i zaštite životne sredine br. 1003-216/11 od 29.07.2011. godine je utvrđeno da je dana 29.07.2011. godine inspektor zaštite H. O. postupajući po službenoj dužnosti izašao na lice mjesta kod optuženog radi  kontrolnog obilaska objekta i utvrdio da je optuženi od kontrole koja je izvršena 19.07.2011. godine izveo radove ispred predmetnog objekta, tako što je izvršio izlivanje AB trake dužine cca 150 m, širine cca 0,40 m iz kojih viri ostavljena armatura. Opisane trake mogu poslužiti kao temeljne osnove za podizanje zida-ograde oko objekta. U momentu kontrole radovi se ne izvode a sa desne strane građevinskog objekta nalazi se građevinski materijal-cement.</span>
</p>
<p class="p2">
<span>Rješenjem Ministarstva uređenja prostora i zaštite životne sredine od 19.07.2011. godine, naređeno je J. B. da poruši objekat u izgradnji jer ne posjeduje građevinsku dozvolu od strane nadležnog organa za objekat dimenzija u osnovi cca 400 m2, spratnosti: prizemlje, sprat i potkrovlje koji se nalaze u KO .... na katastarskim parcelama, mjesto Zabrđe, Prijestonica Cetinje u roku od 7 dana uz upozorenje da će se ukoliko investitor ne izvrši naložene radnje pristupiti administrativnom izvršenju rješenja i da će troškove administrativnog izvršenja snositi subjekat nadzora.</span>
</p>
<p class="p2"></p>
<p class="p2">
<span>P. M. O. H. V.  P. i S. S. su pred istražnim sudijom u bitnom istakli i potvrdili zatečeno stanje lica mjesta koje su opisali u prethodno sastavljenim zapisnicima o inspekcijskoj kotroli Ministarstva uređenja prostora i zaštite životne sredine.</span>
</p>
<p class="p2">
<span> </span>
</p>
<p class="p2">
<span>Nalazom i mišljenjem sudskog vještaka građevinske struke R. M. od 12.12.2011. godine i priloženim fotografijama je utvrđeno da se na licu mjesta dana 25.11.2011. godine nalazio objekat površine 400 m2 u osnovi, koji je spratnosti: prizemlje, sprat i potkrovlje, konstrukcija je armirano betonska, fasada je od eloksirane bravarije i stakla, prednji dio dok je preostali dio omalterisan i ofarban, pod je od keramike, vrata i prozori su od eloksirane bravarije i drveta, da je plafon spušten i da je od gipsa i da je u toku njegova izrada i da su urađeni trotoari oko objekta. Takođe vještak je konstatovao da su u objektu završni radovi, u unutrašnjem dijelu objekta, dok je spoljašnji dio završen. Da su se na dan uvida izvođeni zanatski radovi na uređenju enterijera, kao i radovi na jakoj i slaboj struji, fasada je završena kao i trotoari na južnom dijelu objekta i na kraju konstatuje da je riječ o objektu koji pripada prvoj kategoriji građevinskih objekata sa vrstom i kvalitetom ugrađenog materijala na najvećem nivou i da je objekat u završnoj fazi. Na pretresu je ostao u cjelosti pri datom nalazu i mišljenju, dodajući da se radi o objektu čija je vrijednost u trenutku izlaska na licu mjesta bila oko 400.000,00 eura, da je mišljenja da je objekat uklopljen u sredinu odnosno da ničim ne narušava okolnu životnu sredinu.</span>
</p>
<p class="p2"></p>
<p class="p2">
<span>Gradonačelnik Prijestonice Cetinje se dopisom broj 01-031-10-454, 3427-2, 3895, 3857, 465, od 25.10.2010. godine, obratio na adrese ukupno sedam fizičkih i pravnih lica i obavijestio ih da je shodno zaključku kolegijuma broj 4915 od 05.10.2010. godine  odobrena legalizacija (eventualna nova gradnja) na potezu GUP-om predviđene industrijsko-servisne zone (relacija Automoto-Očinići). Pozvani su da se obrate Sekretarijatu za planiranje i uređenje prostora Prijestonice Cetinje, kako bi u zavisnosti od statusa objekata i pribavljene potrebne dokumentacije započela procedura legalizacije objekata.</span>
</p>
<p class="p2">
<span> </span>
</p>
<p class="p2">
<span>Svjedok J. M. bivši gradonačelnik Prijestonice Cetinje je izjavo da mu se čini da je krajem 2008 ili početkom 2009. godine razgovarao sa optuženim J. B. da je sastanak inicirao optuženi koji je tom prilikom rekao da da su ga na razgovor sa njim uputili iz Ministarstva održivog razvoja i turizma. Da je razgovor vođen oko objekta u mjestu Zabrđe, da je J. došao na razgovor jer je u tom periodu Republička inspekcija izlazila na lice mjesta i da su postojali problemi oko izgradnje objekta. Pojašnjava da je tom prilikom J. B. rekao da Prijestonica Cetinje ne može dati bilo kakvo odobrenje za izgradnju zbog nepostojanja DUP-a, a ako je to moguće neka mu izda Ministarstvo i da je to sve što je optuženom rekao. Potvrdjuje da su održavani kolegijumi i to na zahtjev vlasnika zemljišta koji su bili smremni da izvode građevinske radove, da je tom prilikom traženo da im se da usmena dozvola ali da ona nikome tako nije bila izdata. Svjedok je dodao da je uputio poziv na adrese sedam vlasnika jer je i u interesu Prijestonice bilo da se izvode radovi i grade objekti i da je tom prilikom vlasnicima naloženo da dostave potrebnu dokumentaciju, što oni nijesu učinili, pa iz tih razloga i nije došlo do realizacije i izdavanja odobrenja.</span>
</p>
<p class="p2"></p>
<p class="p2">
<span>Dopisima Sekretarijata za planiranje i uređenje prostora i zaštitu životne sredine Prijestonice Cetinje broj 05-740-11-9562 od 19.12.2011. godine i od 23.05.2012. godine je utvrđeno da su kat.parcele na kojima se nalazi predmetni objekat u zahvatu Prostornog plana Opštine Cetinje, da je za njih utvrđena potreba izrade lokalne studije lokacije „Konak 1“ i da su u toku radovi pribavljanja neophodne dokumentacije od nadležnih organa radi izrade planskih dokumenata kojim će se steći preduslovi o mogućnost za legalizaciju objekata na navedenoj kat. parceli.</span>
</p>
<p class="p2"></p>
<p class="p2">
<span>Svjedok A. F. Sekretar Sekretarijata za planiranje i uređenje prostora i zaštitu životne sredine Prijestonice Cetinje je izjavio da za objekat DOO „P.“ po podacima sa kojima on raspolaže nije izdata građevinska dozvola, da je još uvijek u toku izrada lokalne studije lokacije i da će predmetni objekat u njegovim gabaritnim površinama najverovatnije ući takav u tu studiju. Da nikakvog planskog dokumenta za predmetnu lokaciju nije bilo jer se nalazi i van detaljnog urbanističkog plana pa je iz tih razloga potrebno da se radi lokalna studija lokacije. Poznato mu je da je objekat građen bez građevinske dozvole i da su postojale inicijative u pravcu donošenja lokalne studije lokacije ili slične planske dokumentacije a po njegovom mišljenju zahtjev za izdavanje dozvole za izgradnju je bespredmetan i morao bi biti odbijen zbog nepostojanja planskog dokumenta.</span>
</p>
<p class="p2"></p>
<p class="p2">
<span>Optuženi J. B. je ranije osuđivan kako je navedeno u dijelu njegovih ličnih podataka što se utvrđuje čitanjem njegovog izvoda iz kaznene evidencije.</span>
</p>
<p class="p2"></p>
<p class="p2">
<span>Na osnovu prethodno izložene činjenične gradje koja proizilazi iz sadržine dokaza provedenih na glavnom pretresu, ovaj sud je nesumnjivo zaključio da su se u radnjama optuženog J. B. stekla sva obilježja bića krivičnog djela građenje objekta bez građevinske dozvole iz člana 326a. Krivičnog zakonika jer je nesumnjivo utvrđeno da je u vremenskom periodu od 03. Novembra 2010. godine do 09. jula 2011. godine, u mjestu zvanom Zabrđe, Opština Cetinje, kao investitor, protivno članu 69. Zakona o uređenju prostora i izgradnju objekata, kojim je propisano da se objekat može graditi na osnovu građevinske dozvole i tehničke dokumentacije, bez prethodno pribavljene građevinske dozvole započeo izgradnju objekta dimenzija u osnovi 400 m2, spratnosti – prizemlje, sprat i potkrovlje. </span>
</p>
<p class="p2"></p>
<p class="p2">
<span>Prednje se utvrđuje iz zapisnika o izvršenom inspekcijskom nadzoru broj 1003-215/10 od 03.11.2010. godine kada su ovlašćena službena lica konstatovala da tog dana za objekat u izgradnji površine 200 m2 investitor nije posjedovao građevinsku dozvolu da bi dana 09.07.2011. godine prilikom ponovne kontrole na zapisniku broj 1003-09/11 od 09.07.2011. godine, konstatovano da je investitor – vlasnik prisustvovao kontroli i tada za od prethodne kontrole za izvedene radove na objektu koji je tada imao gabaritnu površine od 400m2, priložio akt gradonačelnika Prijestonice Cetinje br. 01-031-10-454,3427-2,3895,3857,465, od 25.10.2010. godine. Optuženi na pretresu priznaje da je u periodu od 03.11.2010. godine do 09.07.2011. godine izvodio radove na predmetnom objektu pa kako je i u upravnoj stvari donijeto rješenje kojim je ovdje optuženom naloženo da obustavi sve radove na započetom objektu dana 19.07.2011. godine jer za izvedene radove nema izdatu građevinsku dozvolu nadležnog organa, sud nalazi da je optuženi u svemu postupio u suprotnosti sa članom 69. Zakona o uređenju prostora i izgradnji objekata ("Sl.list CG" broj 51/08) kojim je propisano da se objekat može graditi na osnovu građevinske dozvole i tehničke dokumentacije. U skladu sa članom 4. izgradnja objekata je skup radnji koji obuhvata izradu tehničke dokumentacije, izdavanje građevinske dozvole, građenje objekta i konačno izdavanje upotrebne dozvole a u skladu sa članom 9. stav 1. tačka 13. istog zakona, građenje objekta je izvođenje radova radi građenja novog objekta, rekonstrukcije ili promjene stanja u prostoru, pa to što su pripremni radovi na izgradnji ovog objekta započeti prije inkriminisanja predmetnih radnji kao krivičnog djela, nema uticaja na odgovornost okrivljenog jer je isti u periodu za koji je optužen izvodio građevinske radove na građenju objekta bez prethodno pribavljene građevinske dozvole.</span>
</p>
<p class="p2"></p>
<p class="p2">
<span>Pozivanje na zabludu okrivljenog je neosnovano jer je optuženi na pretresu pojasnio da je znao da je za građenje objekta potrebna građevinska dozvola, interesovao za izdavanje takve dozvole i u lokalnoj upravi i u Ministarstvu, a u periodu za koji se tereti je svakako znao da gradnjom objeka bez prethodno pribavljene građevinske dozvole čini krivično djelo. Akt Gradonačelnika Prijestonice ni po formi ni po sadržini ne može se smatrati građevinskom dozvolom niti je po mišljenju ovog suda okrivljeni zbog ovog akta smatrao da postoje okolnosti koje njegove radnje čine dozvoljenim. Sve i da je smatrao, dana 03.11.2010. godine je obavljena inspekcijska kontrola kada je utvrđeno da investitor ne posjeduje propisno izdatu građevinsku dozvolu iako je priložio upravo taj akt pa kako J. M. u svjedočkom iskazu navodi da okrivljenom a ni drugima nije izdato usmeno odobrenje odnosno da je takvo odobrenje moglo biti izdato samo pismeno od nadležnog upravnog organa, to nema govora da se okrivljeni nalazio u zabludi. </span>
</p>
<p class="p2"></p>
<p class="p2">
<span>Obzirom da je članom 326a Krivičnog zakonika ("Sl.list CG" broj 40/08) propisano da ko protivno propisima o izgradnji objekata, planiranju i uređenju prostora započne građenje objekta bez prethodno pribavljene građevinske dozvole ili gradi objekat suprotno izdatoj građevinskoj dozvoli i tehničkoj dokumentaciji ili odluci nadležnog organa o zabrani građenja, ovaj sud je imajući u vidu sve naprijed navedeno mišljenja da su se u radnjama optuženog J. B. stekla sva bitna obilježja bića krivičnog djela koje mu je stavljeno na teret. </span>
</p>
<p class="p2"></p>
<p class="p2">
<span>Okrivljeni je krivično djelo izvršio sa umišljajem jer je bio svjestan da je izvođenje građevinskih radova bez prethodno pribavljene građevinske dozvole krivično djelo koje djelo je i htio, pa ga je sud oglasio krivim.</span><span class="s1"> </span>
</p>
<p class="p2"></p>
<p class="p2">
<span>Prilikom odmjeravanja vrste i visine krivične sankcije koju će izreći optuženom, sud je imao u vidu da je za predmetno krivično djelo zakonom zaprijećena kazna zatvora od 6 mjeseci do pet godina. Kazna rada u javnom interesu se može izreci za krivična djela za koja je propisana novčana kazna ili zatvor do 5 godina.</span><span class="s1"> </span><span>U skladu sa članom 42. Krivičnog zakonika su cijenjene sve okolnosti koje utiču da kazna bude manja ili veća, pa je na strani optuženog od olakšavajućih okolnosti cijenjeno da se radi o porodičnom čovjeku i ocu dvoje djece, da je objekat rađen na nepokretnosti koja je u njegovom vlasništvu,</span><span class="s1"> </span><span>da predmetno rješenje o prinudnom rušenju nije sprovedeno, da je objekat uklopljen u okolinu koju ničim ne narušava i da će kao takav ući u lokalnu studiju lokacije za konkretnu servisno industrijsku zonu odnosno da građevinska dozvola okrivljenom za izvođenje predmetnih radova nije izdata jer za predmetnu lokaciju i nije postojala studija lokacije, čime je jačina ugrožavanja ili povrede zaštićenog dobra mala.</span><span class="s1"> </span><span>Kao otežavajuću okolnost sud je uzeo u obzir raniju osuđivanost okrivljenog ali je našao da ista bez obzira na brojonost zbog raznorodnosti u konkretnom slučaju ne opravdava izricanje kazne zatvora već da će se i kaznom rada u javnom interesu zbog okolnosti pod kojima je djelo izvršeno postići svrha kažnjavanja iz člana 32. Krivičnog zakona.</span><span class="s1"> </span><span>Kazna rada u javnom interesu ne može biti kraća od 60 časova niti duža od 360 časova a određuje se za vrijeme koje ne može biti kraće od 30 dana niti duže od 6 mjeseci, stim što ista ne može biti duža od 60 časova u toku jednog mjeseca.</span><span class="s1"> </span><span>Sud je imajući u vidu visinu zaprijećene kazne za konkretno krivično djelo i navedene olakšavajuće okolnosti vodio računa o vrsti učinjenog krivičnog djela i ličnosti učinioca pa kako je okrivljeni prihvatio da vrši rad u javnom interesu sud je mišljenja da se kaznom rada u javnom interesu od 120 časova koju je okrivljeni dužan izvršiti u roku od 3 mjeseca, može očekivati da će se u odnosu na ovog optuženog i konkretno krivično djelo dovoljno ostvariti svrha izricanja krivičnih sankcija iz čl. 4 st. 2 Krivičnog zakonika. Istovremeno je određeno da ukoliko optuženi ne bude vršio rad u javnom interesu da će mu se izrečena kazna zamijeniti kaznom zatvora tako što će se svakih započetih 60 časova zamijeniti kaznom zatvora u trajanju od 1 mjeseca.</span>
</p>
<p class="p2"></p>
<p class="p2">
<span>Optuženi je shodno čl. 226. i 229. ZKP-a, obavezan da plati troškove krivičnog postupka u iznosu od 210,00 eura koji se odnose na ime ukupne nagrade i naknade troškova vještaku građevinske struke, dok je paušal u iznosu od 30,00 eura, sud odredio uzimajući u obzir konkretan slučaj, trajanje postupka i imovinske prilike optuženog. Navedeni iznos optuženi je obavezan platiti u korist Budžeta Crne Gore u roku od 15 dana od dana pravosnažnosti presude, a pod prijetnjom prinudnog izvršenja.</span>
</p>
<p class="p2"></p>
<p class="p2">
<span>Na osnovu navedenog a u smislu čl. 374. ZKP-a, odlučeno je kao u izreci.</span>
</p>
<p class="p2"></p>
<p class="p4">
<span>OSNOVNI SUD U CETINJU</span>
</p>
<p class="p4">
<span>Dana 22.01.2013. godine</span>
</p>
<p class="p2"></p>
<p class="p2">
<span>ZAPISNIČAR  				                   	                                       S U D I J A</span>
</p>
<p class="p2">
<span>Jelica Borozan</span><span class="s2"> 						                                    </span><span>Srđan Vujović</span>
</p>
<p class="p2"></p>
<p class="p1"></p>
<p class="p1"></p>
<p class="p1"></p>


</body>