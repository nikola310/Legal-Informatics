<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{text-align:end;hyphenate:auto;font-family:Times New Roman;font-size:13pt;}
.p2{text-align:justify;hyphenate:auto;font-family:Times New Roman;font-size:13pt;}
.p3{text-align:center;hyphenate:auto;font-family:Times New Roman;font-size:13pt;}
.p4{text-align:justify;hyphenate:auto;font-family:Times New Roman;font-size:12pt;}
.p5{text-indent:0.49166667in;text-align:justify;hyphenate:auto;font-family:Times New Roman;font-size:13pt;}
.p6{text-align:start;hyphenate:auto;font-family:Times New Roman;font-size:13pt;}
.p7{text-indent:0.48958334in;text-align:justify;hyphenate:auto;font-family:Times New Roman;font-size:13pt;}
.p8{text-indent:0.5in;margin-left:-0.125in;text-align:start;hyphenate:auto;font-family:Times New Roman;font-size:13pt;}
.s1{font-weight:bold;}
.s2{color:black;}
</style>
<meta content="ana.stanisic" name="author">
</head>
<body class="b1 b2">
<p class="p1">
<span>K.br. 156/09</span>
</p>
<p class="p2"></p>
<p class="p3">
<span>U IME NARODA</span>
</p>
<p class="p3"></p>
<p class="p2">
<span>OSNOVNI SUD U BARU, kao prvostepeni krivični, u vijeću sastavljenom od sudije Aleksandre Leković, kao predsjednika vijeća i sudija porotnika S. D. i J. F., kao članova vijeća, sa zapisničarem Anom Stanišić, u krivičnom predmetu protiv okrivljenog G. G., iz Bara, zbog krivičnog djela -  krađa iz čl. 239. st. 1. Krivičnog zakonika Crne Gore, a po optužnici ODT u Baru Kt.br. 329/08 od 06.05.2009.godine, nakon održanog glavnog javnog pretresa dana 06.05.2010. godine u prisustvu zastupnika optužbe ODT u Baru Milenka Magdelinića, okrivljenog i njegovog branioca advokata F. R., dana 07.05.2010. godine donio je i javno objavio </span>
</p>
<p class="p4">
<span>                       </span>
</p>
<p class="p3">
<span>P R E S U D U</span>
</p>
<p class="p2"></p>
<p class="p2">
<span>Okrivljeni G. G., od oca R. i majke D. rodjene S., rodjen ... godine u Baru gdje je stalno i nastanjen, naselje Z. P.,razveden, otac četvoro djece, srednjeg imovnog stanja, pismen, završio srednju školu, osudjivan i to presudom Osnovnog suda u Baru K.br. 421/04 od 6.03.2007 godine </span>
</p>
<p class="p2"></p>
<p class="p2"></p>
<p class="p3">
<span>KRIV JE</span>
</p>
<p class="p2"></p>
<p class="p2">
<span>Zato što je:</span>
</p>
<p class="p2"></p>
<p class="p2">
<span>U vremenu od 27.04.2008. godine do 27.07.2008. godine, u naselju Z. P. kod plaže ''R.'', Opština Bar, u svom stambenom objektu oduzimao tudju pokretnu stvar - električnu energiju EP CG AD Nikšić - ED u Baru u ukupnoj vrijednosti od 397,74 eura, na način što je na električno brojila marke ''Enel'' br. ..., priključio odredjeni aparat, koji je pri postojanju izvora napajanja, onemogućavao da stvarna potrošnja struje u objektu bude mjerena preko digitalnog električnog brojila, a sve u namjeri da prisvajanjem i trošenjem električne energije pribavi sebi protivpravnu imovinsku korist. </span>
</p>
<p class="p5"></p>
<p class="p5">
<span>-  čime je izvršio krivično djelo – kradja iz čl. 239. st. 1 Krivičnog zakonika Crne Gore. </span>
</p>
<p class="p2"></p>
<p class="p2">
<span>Pa ga sud primjenom čl.4,32,39,42 Krivičnog zakonika CG i čl. 359, 360 i 364  ZKP-a,</span>
</p>
<p class="p6"></p>
<p class="p3">
<span>O S U Đ U J E </span>
</p>
<p class="p6"></p>
<p class="p6">
<span>Na novčanu kaznu u iznosu od 1.200,00 eura, koju kaznu je dužan da plati u roku od 30 dana od dana pravosnažnosti presude pod prijetnjom izvršenja.</span>
</p>
<p class="p6"></p>
<p class="p2">
<span>Ako osudjeni ne plati novčanu kaznu u navedenom roku, sud će novčanu kaznu zamijeniti kaznom zatvora tako što će za svakih započetih 25 (dvadesetpet) eura novčane kazne odrediti jedan dan kazne zatvora.</span>
</p>
<p class="p4"></p>
<p class="p6">
<span>Na način iz prethodnog stava postupiće se i u pogledu djelimične naplate kazne. </span>
</p>
<p class="p6"></p>
<p class="p2">
<span>Okrivljeni je dužan da na ime imovinsko pravnog zatjeva oštećenom preduzeću  Elekrodistribucija u Baru isplati iznos od 397,74 €, u roku od 15 dana od dana pravosnažnosti presude pod prijetnjom izvršenja. </span>
</p>
<p class="p2"></p>
<p class="p2">
<span>Okrivljeni je dužan da plati troškove krivičnog postupka u iznosu od 350,00 €  u roku od 15 dana od dana pravosnažnosti pod prijetnjom izvršenja. </span>
</p>
<p class="p2"></p>
<p class="p3">
<span>O b r a z l o ž e n j e</span>
</p>
<p class="p3"></p>
<p class="p2">
<span>Optužnicom ODT u Baru Kt.br. 329/08 od 6.05.2009.godine, koju je tužilac  precizirao i izmjenio pravnu kvalifikaciju na glavnom pretresu, okrivljenom je stavljeno na teret izvršenje krivičnog djela kradje iz čl. 239 st. 1. KZ </span>
</p>
<p class="p2"></p>
<p class="p2">
<span>Okrivljeni G. G. je u svojoj odbrani u prethodnom postupku u bitnom naveo da nije izvršio krivično djelo koje mu se stavlja na teret i da nije prikačio nijedan aparat na svoje brojilo. Prije sedam-osam godina je izgradio objekat bez dozvole i u taj objekat ugradio električno brojilo "Enel" koji je kupio u prodavnici elektromaterijala. To brojilo je na sebi imalo državnu plombu, a kasnije su i radnici elektrodistibucije postavili plombu. Ovo brojilo nije bilo priključeno na bilo kakav aparat, već je to brojilo samostalno registrovalo potrošnju električne energije. Na glavnom pretresu je izjavio da je aparat koji je bio prikopčan na bojilu sam prikačio, ali da se radilo o aparatu koji služi za regulaciju struje, odnosno za pojačavanje napona struje. Inkasant ED je ušao u njegov posjed, tako što je prošao kroz dvije kapije od kojih je jedna bila zaključana. Bio je stanu, gledao televiziju i to u gornjem dijelu kuće. Vidio je ovog inkasanta kada je završio i shvatio da je isti ulazio i preskočio ogradu i uzeo stanje. Ni on ni njegova žena nijesu bili prisutni prilikom kontrole. Konkretni aparat je bio tačno ispod električnog brojila, tu je imao utičnicu i jedino ga je tu mogao držati. Isti aparat može da se upotrijebi uz pomoć daljinskog, odnosno da se otključa i zaključa. Inkasantu je objasnio zašto služi aparat, medjutim ovaj je otišao i posle tri dana došao sa inspektorom K.. Dalje je naveo da je aparat postavio istog dana kada je dolazio inkasant u kontrolu, jer je toga dana bila nestala struja. Naveo je da je tačno da je nelegalni potrošač. Predmetnog jutra mu je nestala struja i on je automatski uključio aparat. Redovno je plaćao račune, ali kao nelegalni potrošač. Svakog mjeseca su mu dolazili računi i to tako što prethodno neko dodje da očita stanje i donesu mu račun. Takodje je istakao da kada je došao radnik ED da očita stanje električne energije, potrošnja nije mogla da se očita ni u tom trenutku kada je otišao inkasant jer struje nije bilo. </span>
</p>
<p class="p2"></p>
<p class="p2">
<span>U dokaznom postupku sud je pročitao iskaz svjedoka Dj. V. iz predhodnog postupka, zatim iskaz ovlašćenog predstavnika ED iz prethodnog postupka, saslušan je sudski vještak elektro struke R. L., pročitan je zapisnik o kontroli mjernog mjesta br. ... od 27.07.2008. godine, nalaz i mišljenje sudskog vještaka elektro struke R. L. od 9.02.2009. godine, izvod iz KE sa podacima za okrivljenog G. G. br. ... od 16.03.2009. godine, izvršio uvid u tri fotografije sa lica mjesta - digitalnog električnog brojila, pročitao dopunski nalaz i mišljenje vještaka elektro struke R. L. od 12.02.2010 godine, pročitao dopunski nalaz i mišljenje vještaka elektro struke R. L. od 26.02.2010 godine i dopis ED Bar od 08.03.2010. godine. </span>
</p>
<p class="p2"></p>
<p class="p2">
<span>Svjedok Dj. V. je u prethodnom postupku izjavio da je 2008. godine izvršio očitavanje mjernog mjesta kod potrošača G. G. u Z. p.. Tom prilikom je ustanovio da na displeju brojila nije bilo vidnih brojeva koji očitavaju potrošnju električne energije, vrijeme i datum. Sve se to dešavalo iz razloga što je na brojilu bio spojen odredjeni aparat, a to je bilo vjerovatno kućište od računara koje je uticalo na mjerenje električne energije. O pronadjenom stanju je sačinio zapisnik i obavjestio pretpostavljene. Prilikom vršenja kontrole bio je prisutan i G. G., kojeg  je pitao zašto na displeju nema brojki, a on mu je odgovorio ''evo sad će imati'' i izvukao je ovaj aparat iz izvora napajanja. Nije bio napisao zapisnik jer nije imao formular zapisnika kod sebe, samo je zapisao podatke u prisustvu vlasnika kuće, a ovome nije mogao ponuditi zapisnik na potpis, jer nije imao forumular. Dok je zapisavao podatke, sve vrijeme vlasnik kuće nije imao nikakve primjedbe, a čim je došao u distribuciju, sačinio je zapisnik uz fotografije koje je predao svojim pretpostavljenima. Predmetni aparat je bio postavljen na aluminijske merdevine, a pošto mu je sve bilo čudno u vezi samog mjernog mjesta i brojila, uzeo je svoj mobilni telefon i snimio ovaj aparat. </span>
</p>
<p class="p2"></p>
<p class="p2">
<span>Ovlašćeni predstavnik ED Bar je izjavio da se pridružuje krivičnom gonjenju i postavio je imovinsko pravni zahtjev u iznosu od 397,74 eura. </span>
</p>
<p class="p2"></p>
<p class="p2">
<span>Iz zapisnika o kontroli mjernog mjesta br. ... od 27.07.2008. godine proizilazi da je prilikom očitavanja mjernog mjesta objekta u vlasništvu G. G. uočeno da je na brojilu marke ''Enel'' br. ... prikačen aparat koji kada je uključen na izvor napajanja onemogućava brojilu da mjeri utrošenu električnu energiju. Dalje je uočeno da na displeju brojila nije bilo nikakvih podataka sve dok potrošač nije isključio sam aparat sa izvora napajanja. Uz zapisnik su dostavljene fotografije nadjene o stanju mjernog mjesta i u samom zapisniku navedeno je da je potrošač bio prisutan prilikom sačinjavanja zapisnika. </span>
</p>
<p class="p2"></p>
<p class="p2">
<span>U nalazu i mišljenju sudskog vještaka elektro struke R. L. od 9.02.2009. godine, navedeno je da se na fotografijama iz sudske dokumetacije prepoznaje tip električnog brojila ''Enel'' ali ne i broj brojila, da se na jednoj fotografiji prepoznaje neki električni uredjaj koji na sebi  ima metalna rebra  za hladjenje, ali na osnovu same fotografije se ne može suditi o funkciji tog uredjaja. Nadalje  vještak navodi da jedini dokument na osnovu kojeg je formirao mišljenje da električna energija koja je preuzimanja preko brojila br. ... nije registrovana je zapisnik o kontroli mjernog mjesta br. ... od 27.07.2008 godine koga je sačinio i potpisao Dj. V. . Prema mišljenju vještaka vrijednost neovlašćenog preuzete neregistrovane električne energije na dan utvrdjivanja neovlašćene potrošnje iznosi 3.807,41 euro.</span>
</p>
<p class="p2"></p>
<p class="p2">
<span>Na glavnom pretresu dana 25.01.2010. godine vještak je naveo da je poznata pojava aparata ručne izrade kojima se formira magnetno polje koje utiče na mjerni sistem električnih brojila elektronske sadržine, a posebno kod brojila koja nisu smještena u metalni oklop. To se u poslednjih nekoliko godina pojavilo na brojilima proizvodnje EI NIš, Enel, Siti i ostalima. Takvi uređaji postoje i mogu da onemoguće pojavu podataka o potrošnji električne energije na displeju, odnosno da omoguće preuzimanje električne energije, ali ne i njeno registrovanje, da li kompletne količine ili samo dijela to zavisi o uređaju. Dalje je naveo da postoje aparati koji mogu da pojačaju napon, obično sa kineskog tržišta i ti aparati se obično stavljaju u kući i to između utičnice i aparata koji se koristi i onda taj aparat za pojačavanje napona služi kao posrednik između utičnice i potrošača</span><span class="s1">. </span>
</p>
<p class="p2"></p>
<p class="p2">
<span>Nakon ovoga, vještaku je izdata naredba da izvještači aparat koji je dostavljen na glavnom pretresu od strane okrivljenog, a za koji je okrivljeni rekao da je aparat koji se nalazio na brojilu u trenutku kotrole, te da utvrdi koja je namjena predmetnog aparata i kakav je uticaj ovog aparata na registrovanje utrošene električne energije. U svom nalazu od 12.02.2010. godine vještak elektro struke R. L. je naveo da aparat koji je okrivljeni donio na glavni pretres po izgledu odgovara aparatu sa fotografije iz spisa predmeta, ali da postoje razlike u tri detalja i to u izgledu prednjeg dijela pokazanog aparata gdje je slika u ogledalu aparata sa fotografije, zatim na aparatu sa fotografije postoji zaštitna maska na ventilatoru, a na pokazanom aparatu maski nema, te da se razlikuje raspored rupa u zaštitnom aluminijskom limu sa gornje strane aparata. Dalje je vještak naveo, da s obzirom da se radi o sličnom ali ne istom aparatu, kao i činjenicama da je u medjuvremenu na unutrašnju strukturu aparata moglo biti djelovano i da je ispitivanje komplikovano, to ispitivanje njegovog uticaja na registrovanje električne energije nije vršio. Medjutim, na osnovu ličnog iskustva sa aparatima sličnog sadržaja i konfiguracije, vještak je ocijenio da se radi o aparatu kojim se može uticati na mjerni sistem brojila električne energije, odnosno onemogućavanje registrovanja preuzete električne energije.  Na glavnom pretresu dana 23.02.2010. godine vještak je naveo da se u skladu sa novim pravilnikom (Sl. list CG 54/09) vrijednost neregistrovane električne energije računa za period od tri mjeseca . </span>
</p>
<p class="p2"></p>
<p class="p2">
<span>Iz dopunskog nalaza i mišljenja vještaka elektro struke R. L. od 26.02.2010 godine, proizilazi da je u skladu sa Pravilima o snadbijevanju električnom energijom (Sl.list CG br. 54 od 10.08.2009. godine) obračun napravljen za period 3 mjeseca od dana  utvrdjivanja neovlašćene potrošnje, računat unazad, pa vrijednost neregistrovane  neovlašćene potrošnje čini razliku izmedju vrijednosti obračunate neovlašćene potrošnje i vrijednosti  registrovane ovlašćene potrošnje, a koji iznos je 397,74 eura. Uz svoj nalaz vještak je dostavio izvode iz Pravila o snabdijevanju električnom energijom (Sl. list CG 54/09), te detaljni obračun neovlašćeno preuzete električne energije. za period od 27.04.04.2008. godine do 27.07.2008. godine. </span>
</p>
<p class="p2"></p>
<p class="p2">
<span>Iz izvoda iz KE sa podacima za okrivljenog G. G. br. ... od 16.03.2009. godine, proizilazi da je isti osudjivan i to presudom Osnovnog suda u Baru K.br. 421/04 od 6.03.2007 godine zbog krivičnog djela iz čl. 204/1 KZ RCG(nedozvoljeno držanje oružja) na kaznu zatvora u trajanju od 3 (tri) mjeseca. </span>
</p>
<p class="p2"></p>
<p class="p2">
<span>Uvidom u tri fotografije sa lica mjesta - digitalnog električnog brojila, vidi se električno brojilo marke ''Enel'' Beograd, te električni uredjaj sa metalnim rebrima priključen na kabal i postavljen na aluminiske merdevine. </span>
</p>
<p class="p2"></p>
<p class="p2">
<span>Iz dopisa ED Bar od 08.03.2010. godine, proizilazi da u periodu  od 27.07.2007 godine do 27.07.2008 godine, nije vršena kontrola od strane radnika ED Bar na mjernom mjestu G. G., a koji se nalazi u naselju Z. p. do plaže ''R.''. Očitavanje utroška električne energije na mjernom mjestu pret.br. … , br. brojila … je vršeno redovno svakog mjeseca. Čitač - kontrolor ima obavezu da uzme stanje utrošenje električne energije sa el.brojila, ali ne može prilikom očitavanja mjernog mjesta utvrditi da li je naponski most skinut ili nije niti to može uraditi bez naloga pretpostavljenog i bez odgovarajuće opreme. </span>
</p>
<p class="p2"></p>
<p class="p2">
<span class="s2">Ocjenom izvedenih dokaza utvrđeno je da je okrivljeni izvršio krivično djelo koje mu je stavljeno na teret. </span><span>Okrivljeni je u vremenu od 27.04.2008. godine do 27. 07.2008. godine u kući u kojoj stanuje u naselju Z. P., oduzimao pokretnu stvar – električnu energiju, vlasništvo oštećene Elektroprivrede Crne Gore AD Nikšić – Elektrodistribucije Bar, u ukupnoj vrijednosti od 397,74 eura, na način što je na električno brojilo marke „Enel“ fab. br. ..., priključio odredjeni aparat, koji je onemogućavao da stvarna potrošnja struje u objektu bude mjerena preko digitalnog električnog brojila, a sve u namjeri da njenim prisvajanjem i trošenjem pribavi sebi protivpravnu imovinsku korist. Okrivljeni je u svojoj odbrani naveo da je aparat koji je on prikopčao na brojilo ustvari aparat koji služi za regulaciju struje odnosno za pojačavanje napona struje. Dalje je dodao da je sam donio aparat, da je aparat bio ispod električnog brojila, jer je tu imao utičnicu i jedino je tu mogao da ga drži, a isti je upotrebljavao uz pomoć daljinskog. Pojasnio je da je aparat postavio istog dana kada je kontrolor - inkasant dolazio i da je, kada je nestala struja, automatski uključio aparat, te da potrošnja nije mogla biti očitana ni kada je inkasant bio tu, niti kada je otišao, zato što nije bilo struje. Ovakvu odbranu okrivljenog sud je cjenio kao nejasnu, nepotpunu, nelogičnu i sračunatu na izbjegavanje krivičnopravne odgovornosti. Naime, iz zapisnika o kontroli mjernog mjesta sačinjenog dana 27.07.2008 godine, od strane Dj. V., jasno se vidi da je digitalno brojilo bilo prikačeno na jedan aparat, koji kada je uključen na izvor napajanja, onemogućava brojilu da mjeri utrošenu energiju. Takodje iz zapisnika je vidljivo da na displeju brojila nije bilo nikakvih podataka sve dok potrošač nije sam isključio aparat sa izvora napajanja. Da se radilo o aparatu kojim je okrivljeni neovlašćeno preuzimao neregistrovanu električnu energiju, potvrdjuje i stručan, objektivan i potpun nalaz vještaka elektro struke ing. R. L. od 12.02.2010 godine, da aparat koji je donio okrivljeni pred sudom, kao i aparati slične sadržine i konfiguracije, može uticati na mjerni sistem brojila električne energije, odnosno onemogućavanje registrovana preuzete električne energije. Na ovakav nalaz nije bilo prigovora od strane stranaka, osim u dijelu što je branilac okrivljenog prigovorio da se vještak nije izjasnio u vrijednosti protivpravne oduzete struje, a shodno Pravilniku (Sl. list RCG 54/09). Da se ne radi o aparatu koji pojačava napon struje nesporno proizilazi iz iskaza vještaka koji je naveo da postoje aparati koji mogu da pojačaju napon, ali da se ti aparati obično stavljaju u kući i to između utičnice i aparata koji se koristi i onda taj aparat za pojačavanje napona služi kao posrednik između utičnice i potrošača. Nesporno je da je sporni aparat bio prikopčan na električno brojilo, tako da nije imao funkciju da pojačava strujni napon.</span><span class="s1"> </span>
</p>
<p class="p2">
<span>Da je odbrana okrivljenog nelogična i nejasna, vidi se iz same odbrane okrivljenog koji je rekao da mu je predmetni aparat koristio za pojačavanje napona struje, dok u istom dijelu svoje odbrane navodi da je jutro kada mu je nestala struja, automatski uključio aparat, neobjašnjavajući na koji način je, u slučaju kada nema struje, mogao pojačavati njen napon. Svjedok Dj. V. je uvjerljivo i jasno istakao da je 2008 godine vršio očitavanje mjernog mjesta kod potrošača G. G. u Z. P., te da na displeju brojila nije bilo vidnih brojki koje očitavaju potrošnju električne energije i vrijeme i datum, a da se sve to dešavalo iz razloga što je na brojilu bio spojen odredjeni aparat, te da je kontroli na licu mjesta bio prisutan okrivljeni G. G., koji mu je, kada ga je pitao zašto na displej nema brojki, odgovorio ''evo sad će imati'' i izvukao ovaj aprat iz izvora napajanja. Dovodjenjem u vezu iskaz svjedoka Dj. V., sa zapisnikom o kontroli mjernog mjesta, te nalazom vještaka elektro struke R. L., sud je na nedvosmislen način utvrdio da je okrivljeni G. G. preko predmetnog aparata neovlašćeno preuzimao električnu energiju. Vještak je u svom dopunskom nalazu nedvosmisleno utvrdio da je na opisani način okrivljeni neovlašćeno preuzeo električnu energiju u iznosu od 397,74 eura. Naime, članom 59 st.3 Pravila o snabdijevanju električnom energijom (Sl. list CG 54/09) je propisano da ako se ne može tačno utvrditi početak neovlašćene potrošnje u slučaju iz čl. 58 st.1 tč.3 ( kad potrošač troši električnu energiju bez mjernih uređaja ili mimo njih), uzeće se da ona traje od poslednjeg pregleda mjernih uređaja, a najduže od 3 mjeseca. Iz dopisa oštećene Elektrodistribucije Bar je utvrđeno da u periodu od 27.07.2007 godine do 27.07.2008 godine, nije vršena kontrola od strane radnika ED Bar na mjernom mjestu G. G., pojašnjavajući da je brojilo očitavano svakog mjeseca, ali da se prilikom očitavanja mjernog mjesta na može utvrditi da li je naponski most skinut ili nije, niti to može uraditi bez naloga pretpostavljenog i bez odgovarajuće opreme, što znači da se očitavanjem brojila ne može utvrditi da li potrošač troši električnu energiju bez mjernih uređaja ili mimo njih. S toga se shodno čl. 59 st.3 Pravila o snabdijevanju električnom energijom (Sl. list CG 54/09) kao početak neovlašćene potrošnje uzima period od tri mjeseca od poslednje kontrole koja je bila dana 27.07.2008. godine. Pored nesporno utvrdjene činjenice da je predmetni stambeni objekat vlasništvo okrivljenog i da je okrivljeni postavio navedeni aparat, te pri činjenici da je prilikom očitavanja mjernog mjesta, radnik Elektrodistribucije zatekao stanje koje je naveo u svom zapisniku, po mišljenju suda su sve okolnosti koje nesporno ukazuju da je okrivljeni izvršio krivično djela krađa na način bliže opisan u izreci presude. Sud je precizirao izreku presude tako što je naveo da je okrivljeni u periodu od 27.04.2008. do 27.07.2008. godine počinio navedeno djelo i to na način što je na električno brojila marke ''Enel'' br. ... , priključio odredjeni aparat, koji je pri postojanju izvora napajanja, onemogućavao da stvarna potrošnja struje u objektu bude mjerena preko digitalnog električnog brojila. Sud smatra da je ovakvom izrekom presude preciznije predstavljeno utvrdjeno činjenično stanje, a da se navedenim preciziranjem ostaje u okviru istog životnog dogadjaja i da se ne narušava identitet optužnice i presude</span>
</p>
<p class="p2"></p>
<p class="p2">
<span class="s2">Okrivljeni je postupao sa direktnim umišljajem jer je bio svjestan da oduzima tuđu pokretnu stvar, a utvrđena je i njegova namjera da prisvajanjem tuđe pokretne stvari pribavi sebi protivpravnu imovinsku korist, pa su se na taj način u radnjama okrivljenog stekla sva obilježja krivičnog djela krađa iz čl.239.st.1.KZ CG. </span><span>Neovlašćenim preuzimanjem električne energije okrivljeni je pribavio protivpravnu imovinsku korist u iznosu od 397,74  €, a što je nesporno utvrđeno iz nalaza i mišljenja vještaka elektro struke. </span>
</p>
<p class="p7">
<span> </span>
</p>
<p class="p6">
<span>Odlučujući se za krivičnu sankciju prema okrivljenom, sud je cijenio sve olakšavajuće i otežavajuće okolnosti na strani okrivljenog. Od olakšavajućih okolnosti sud je na strani okrivljenog G. G. cijenio njegove lične i porodične prilike, jer je u pitanju oženjen čovjek,  otac četvoro djece. Kao otežavajuću okolnost, sud je cijenio činjenicu da je okrivljeni do sada osuđivan. Sud je okrivljenog  osudio na novčanu kaznu u iznosu od 1.200 eura, cijeneći pritom imovinske prilike okrivljenog koji je kako je naveo srednjeg imovnog stanja, kao i okolnosti koje utiču da kazna bude veća ili manja. Kako je za krivično djelo krađa iz čl.239 KZ CG propisana kazna zavora do tri godine ili novčana kazna, sud je mišljenja da će se sa ovakvom kaznom u potpunosti postići svrha kažnjavanja i dovoljno uticati na okrivljenog da u buduće ne vrši krivična djela. </span>
</p>
<p class="p2"></p>
<p class="p2">
<span>Odlučujući o imovinskopravnom zahtjevu, a kako je nesporno utvrđen iznos imovinske koristi koju je okrivljeni stekao izvršenjem krivičnog djela, sud  je na osnovu čl.212.st.2 ZKP-a obavezao okrivljenog da na ime naknade štete oštećenom preduzeću Elekrodistribucija u Baru isplati iznos od 397,74 eura, u roku od 15 dana od dana pravosnažnosti presude pod prijetnjom izvršenja. </span>
</p>
<p class="p2"></p>
<p class="p6">
<span>Odluka o troškovima krivičnog postupka zasniva se na odredbi čl. 202.ZKP-a. Okrivljeni je dužan da plati troškove krivičnog postupka u iznosu od 350,00 € u roku od 15 dana od dana pravosnažnosti, pod prijetnjom izvršenja, koji troškovi se odnose na troškove vještaka elektro struke u iznosu od 300 €, kao i troškove za rad suda koji su određeni prema trajanju, složenosti krivičnog postupka i imovinskim prilikama okrivljenog.</span>
</p>
<p class="p8"></p>
<p class="p6">
<span>Sa izloženog odlučeno je kao u izreci presude</span>
</p>
<p class="p2"></p>
<p class="p2"></p>
<p class="p3">
<span>OSNOVNI SUD U BARU</span>
</p>
<p class="p3">
<span>Dana 07.05.2010.godine</span>
</p>
<p class="p3"></p>
<p class="p3"></p>
<p class="p3"></p>
<p class="p2">
<span>ZAPISNIČAR,                                                   PREDSJEDNIK VIJEĆA SUDIJA</span>
</p>
<p class="p2">
<span>Ana Stanišić                                                        	             Aleksandra Leković</span>
</p>
<p class="p2"></p>
<p class="p2"></p>
<p class="p2"></p>
<p class="p2"></p>
<p class="p2">
<span>PRAVNA POUKA: Protiv ove presude može se izjaviti žalba Višem sudu u Podgorici u roku od 15 dana od dana  prijema pismenog otpravka, a putem ovog suda. </span>
</p>
<p class="p2"></p>
<p class="p4"></p>
<p class="p4"></p>


</body>