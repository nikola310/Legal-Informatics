<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-family:'Arial'}
.span2{color:#000000;font-family:'Arial'}
.span3{;font-size:12pt;font-family:'Arial'}
.span4{;font-family:'Arial';font-weight:800}
</style>
</head>
<body class="b1" style="background: #aaa;">
<div class="window1">
<div class="page1">
<p style="text-align:right">
<span class="span1">K.br.111/15 </span>
</p>
<p style="text-align:right">
<span></span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p style="text-align:center;">
<span class="span1">U IME CRNE GORE</span>
</p>
<p>&nbsp;</p>
<p>&nbsp;</p>
<p>
<span class="span1">OSNOVNI SUD U BARU, sudija  Aleksandra Leković, uz učešće zapisničara Ane Stanišić, u krivičnom predmetu okrivljenog E. K. zbog krivičnog djela – ugrožavanje sigurnosti iz čl.168 st.1 KZ CG, po optužnom predlogu ODT-a iz Bara Kt.br. 58/15 od 30.04.2015.godine, nakon održanog glavnog i javnog pretresa dana 25.09.2015.godine u prisustvu zastupnika optužbe ZODT Danijele Božović, branioca okrivljenog adv. D. H. i punomoćnika oštećenog adv. R. R., a u odsustvu uredno pozvanog okrivljenog, istog dana je donio i javno objavio </span>
</p>
<p>&nbsp;</p>
<p style="text-align:center;">
<span class="span1">P R E S U D U </span>
</p>
<p>&nbsp;</p>
<p>
<span class="span1">Okrivljeni E. K., od oca J. i majke Z., rođena B., rođen ....godine, u O., R., državljanin Rusije, sa boravištem u B.,  stalno nastanjen u R., po zanimanju skiper, penzioner, živi u vanbračnoj zajednici, otac dvoje djece, jedno maloljetno, jedno punoljetno, lošeg imovnog stanja,  </span>
</p>
<p>&nbsp;</p>
<p style="text-align:center;">
<span class="span1">K r i v  j e: </span>
</p>
<p>&nbsp;</p>
<p>
<span class="span1">Što je: </span>
</p>
<p>&nbsp;</p>
<p>
<span class="span1">Dana 04.02.2015.godine svjestan svog djela i htio njegovo izvršenje, i znao da je njegovo djelo zabranjeno, ozbiljnom prijetnjom da će napasti na život i tijelo oštećenog S. P., ugrozio sigurnost istog, na način što je prilikom razgovora koji je obavljao iz Ruske Federacije sa A. Dz. iz B., putem „Skypa“ programa za internet komunikaciju, a kojem razgovoru je prisustvovao oštećeni, uputio oštećenom S. P. riječi prijetnji: „poslaću ljude iz Moskve koji će nanijeti tjelesnu povredu S., S. mi duguje novac i ljude iz Moskve će doći i taj novac će stavidi S. u zadnjicu i kroz zadnjicu izvući na usta“. </span>
</p>
<p>&nbsp;</p>
<p>
<span class="span1">čime je izvršio krivično djelo-ugrožavanje sigurnosti iz čl.168 st.1 KZ CG. </span>
</p>
<p>&nbsp;</p>
<p>
<span class="span2">Pa mu sud primijenom čl.4, 32, 36, 42, 52, 53, 54 Krivičnog zakonika CG i čl. 369, 370 i 374 ZKP-a Crne Gore, izriče</span>
</p>
<li>
<span class="span3">      </span>
</li>
<li>
<span class="span3">                                                  USLOVNU OSUDU</span>
</li>
<li>
<span class="span3">                  </span>
</li>
<p>
<span class="span1">Kojom mu utvrđuje kaznu zatvora u trajanju od 6 (šest) mjeseci i istovremeno određuje da se kazna neće izvršiti ukoliko okrivljeni u roku od  2       ( dvije ) godine, od dana pravosnažnosti,  ne učini novo krivično djelo.</span>
</p>
<p>&nbsp;</p>
<p>
<span class="span1">Okrivljeni je dužan da plati paušalne troškove krivičnog postupka u iznosu od 40,00 € u roku od 15 dana od dana pravosnažnosti, pod prijetnjom izvršenja.  </span>
</p>
<p>&nbsp;</p>
<p style="text-align:center;">
<span class="span1">O b r a z l o ž e nj e </span>
</p>
<p>&nbsp;</p>
<li>
<span class="span3">Optužnim predlogom Osnovnog državnog tužilaštva u Baru </span><span class="span3">Kt br. 58/15 od 30.04.2015.godine</span><span class="span3">, koji je preciziran na glavnom pretresu, okrivljenom je stavljeno na teret izvršenje krivičnog djela bliže opisanog u izreci presude. </span>
</li>
<p>
<span class="span1">Okrivljeni je u svojoj odbrani u bitnom naveo da </span><span class="span1">je sa A., koja je zastupnik kompanije "U.",  imao dogovor da će u stanu koji je zakupio od njih na prizemlju, da uradi remont od plesni, da ugradi klimu, promijeni veliki prozor, odnosno vrata i prozor. A.  je dovela majstore i sav novac koji je potrošio na remont stana oni su trebali da uračunaju kao zakupninu. Kada je preko "Skypa" pričao sa A. razgovarali su da troškove koje je imao oko stana uračuna u zakupninu. Razgovor su prekinuli u trenutku kada im je postavio pitanje zašto oni koriste</span><span class="span4"> </span><span class="span1">internet koji je on platio i tada se u razgovor uključio taj mladi čovjek, misli da je to S., a koga je vidio samo jednom. On je rekao da oni neće troškove za renoviranje da uračunaju u zakupninu i da će mu uračunati samo klima uređaj. Kada je počeo da se raspituje zbog čega, S. mu je odgovorio vrlo grubo i rekao "ti sa nama nijesi potpisao nijedan ugovor, a tvoji usmeni dogovori za nas ništa ne znače" i time je završio razgovor sa njima. Nekoliko puta je pokušao da telefonom stupi u kontakt sa njihovom Upravom u Sankt-Peterburg i nijednom mu to nije uspjelo, jer su vlasnici "U." svaki put odlagali za sjutra. Kada je došao u Crnu Goru nijesu ga pustili u taj stan.  Dalje je naveo da ne živi u Moskvi, nego u Murmansku i ne poznaje nikakve ljude u Moskvi. Kada je pričao sa njima preko skype, bio je  na svom poslu u Murmansku i sa njim je tada bio njegov vozač. Ne zna gdje je A. bila, pričali su preko skypa, i to je bilo u zimskom periodu. Na pitanje zastupnika optužbe, okrivljeni navodi da je sa „U.“ potpisao neki ugovor na srpskom jeziku bez prevodioca, rekli su mi da je to sve formalnost, a srpski jezik ne zna. Prije toga je živio u tom istom stanu pola godine bez ikakvog pismenog ugovora i svakog mjeseca je plaćao gotovinski zakupninu. Kad je odlazio u septembru, ključeve od stana je ostavio A., a prije toga radnici koja je radila kod njih, J.. Od A. je dobio usmenu saglasnost i sa njom se usmeno dogovorio da može da vrši renoviranje. Iz pisanog ugovora je vidio iznos, odnosno cifru zakupnine, a druge odredbe ugovora mu nijesu bile poznate, rekli su da je to samo formalni ugovor, molio je da mu ga daju na ruskom jeziku, međutim nema nijedan primjerak tog ugovora čak ni na srpskom jeziku. Poslovna saradnja između „U.“ i njega je trajala oko dvije, tri godine i do trenutka dok nije počeo sa renoviranjem stana niko nikome nije dugovao i sve je bilo regularno. Dalje je naveo da ne zna da li je to tačno bio 04. februar 2015.godine kada je preko skypa razgovarao sa A., zna da je bio zimski period i tada je bio u Murmansku, ali je to poslednji put kada su razgovarali, a nakon toga je pokušavao da se poveže sa njihovom firomom iz Sankt-Peterburga. Prije toga su često pričali i preko telefona i preko skypa. Njegov direktor je slao zahtjeve kompaniji "U." i tražio da pošalju sve njihove ugovore, ali ih ni oni nijesu poslali. S. ne poznaje i isti mu ništa nije bio dužan, vidio ga je jednom u kancelariji i jednom kad su pričali preko skajpa, ali se ne sjeća je li bila </span><span class="span1">uključena kamera pa nije siguran da li mu je vidio lice. Na pitanje punomoćnika oštećenog okrivljeni je naveo da je 2007.godine i 2009.godine imao infarkt i od tada ne radi, iako nije zvanično u penziji. Direktor firme, čiji je on osnivač, je njegova ćerka kojoj je istu i predao kad se razbolio. Poslovno je sposoban mada ima problema sa srcem, sve vrijeme nosi sa sobom instrumente i baterije za srce, ne smije da se nervira i čim mu se promijeni srčani ritam aktivira mu se kardio defibrilator. Na pitanje svog branioca, okrivljeni je naveo da prilikom predmetnog razgovora koji je vodio 04.02.2015.godine preko skajpa, nije uputio bilo koju neprijatnu riječ ili prijetnju, kao i da su A. i S. s njim razgovarali povišenim tonom i tražili mu novac mada ni sa njihove strane nije bilo prijetnji. Sastanku u Murmansku, kada je i vodio razgovor sa A. i S., prisutvovali su i njegova ćerka, vozač D. J., direktor te firme i knjigovođe. Konkretnom prilikom nije izgovorio riječi prijetnje i ni o kakvim dugovima nije pričao sa S. niti o tome da će neko da ga prebije i nanese mu tjelesnu povredu, već trebalo je samo da naprave poravnanje.</span>
</p>
<p>
<span class="span1">U dokaznom postupku sud je proveo sledeće dokaze: saslušan je svjedok oštećeni S. P., svjedoci Dž. A., P. G., D. I., pročitane su kopije ugovora o zakupu kancelarije ovjerena kod Osnovnog suda u Baru pod brojem Ov. I. br. .../2013 od 10.06.2013.godine, kopija ugovora o zakupu poslovnog prostora od 11.08.2014.godine i kopija ugovora o zakupu apartmana ovjerena kod Osnovnog suda u Baru pod brojem Ov. I. br. .../2013 od 10.06.2013.godine, izvršen je uvid u kopiju izvoda o prelasku državne granice E. K.. </span>
</p>
<p>
<span class="span1">Svjedok oštećeni S. P. je u prethodnom postupku pred ODT-om od dana 16.04.2015. godine u svom iskazu u bitnom naveo da se dana 04.02.2015.godine nalazio u kancelariji firme „U.“ čije je sjedište u B.. U kancelariji su osim njega bili prisutni A. Dž koja je izvršni direktor firme, G. P. i K. V.. Negdje oko 13,00 časova A. Dž je telefonskim putem razgovarala sa E. K., koji se u to vrijeme, pretpostavlja, nalazio u Rusiji, pa su se tokom razgovora dogovorili da nastave razgovor putem „Skype“. Tokom razgovora putem „Skype“ između K. i A. D., ispao je nesporazum vezan za poslovnu saradnju između njihove firme DOO “U.“ i E. K., a u vezi sa plaćanjem duga od strane E. K. njihovoj firmi. Tokom razgovora E. K. je počeo da priča A. o njemu (oštećenom) i rekao da joj da je on moron, mladi peder, budala, kao i da će poslati ljude iz Moskve i neke K., koji će mu nanijeti tjelesne povrede, da će novac staviti u njegovu zadnjicu i da će mu ga izvući kroz usta jer je usrao pregovore za umanjenje kirije. Svjedok je dalje naveo da je okrivljeni pitao A.u da li je on narkoman i rekao da će sjutra crnogorska policija kod njega naći drogu kao i da je on bio 10 godina u zatvora. Tokom razgovora E. K. sa A., a koji je trajao nekih 30-40 minuta, izlazio je iz kancelarije i bio odsutan nekih 10-15 minuta. Njega i ostale prisutne u kancelariji E. K. nije mogao da vidi i sve vrijeme su ćutali, ali su čuli razgovor koji je A. vodila sa K.. Uvjerenja je da kada je E. rekao da će poslati ljude koji će mu nanijeti tjelesne povrede, da će ga isti i ubiti jer ta vrsta prijetnje to podrazumijeva. Uslijed izgovorenih prijetnji od strane Evgenija K.a, osjetio se nesigurnim odnosno osjetio strah i ugroženost za svoj život i tjelesni inegritet a posebno pri činjenici da je okrivljeni sam rekao da je bio u zatvoru u Murmansku. Koliko se sjeća A. mu je rekla da joj je tokom njenog razgovora preko „Skype“ sa E. K. isti saopštio da će ga ubiti. Bio je pod stresom sve vrijeme i zbog osjećaja straha se obratio advokatu kako bi se konsultovao da podnese krivičnu prijavu protiv E. K.. Na glavnom pretresu je dodao da je K. bio dužan kirije na osnovu ugovora o zakupu i to za nekoliko mjeseci i to je bio početak razgovora između njega i A.. Sa K. je lično razgovarao telefonom mjesec dana prije ovog događaja i tom prilikom se bazirao na osnovni dug koji je naveden u </span><span class="span1">ugovoru. Kada je ove prijetnje iznosio preko skajpa, okrivljeni je to govorio agresivno i vikao je, čak trećinu razgovora je njemu posvetio. Dalje je na posebna pitanja oštećeni naveo da je okrivljenog vidio tri puta, prvi put kad su potpisivali ugovor o zakupu 2012.godine ili 2013.godine, drugi put kad je kontaktirao s njim preko telefona i treći put kada je slučajno bio svjedok njegovog razgovora sa A.. Prilikom tog razgovora okrivljeni je rekao da je 10 godina bio u zatvoru u Rusiji, pitao je A. da li je on-oštećeni narkoman i rekao da će crnogorska policija kod njega naći narkotike. Dalje je naveo da on ne duguje okrivljenom nikakav novac, a nije mu poznato zdravstveno stanje okrivljenog, ali se prema predmetnom razgovoru nije moglo zaključiti da je bolestan. Nakon upućenih riječi prijetnje izašao je na 10 minuta napolje, a razgovor između okrivljenog i A. je nastavljen i bio je nategnut, ali ništa više nije upućeno lično njemu. Nakon toga je kontaktirao svog advokata koji ga je posavjetovao da se obrati policiji i podnese krivičnu prijavu, a za to je imao je vremena jer je čovjek koji mu je prijetio u tom momentu bio u Rusiji. Nije zaposlen u "U.“, već je direktor druge firme koja je u sklopu holdinga zajedno sa „U.“. Lično nije imao nikakav privatan odnos sa K., i jedino je u ime "U." zaključio ugovor o zakupu sa okrivljenim. Ugovor je bio na crnogorskom jeziku i ovjeren kod suda i nije sačinjavan na ruskom jeziku. Oštećeni je istakao da je lično čuo uvrede i prijetnje koje je K. rekao za njega A.i. Pridružio se krivičnom gonjenju, a imovinskopravni zahtjev će postaviti u parničnom postupku.  </span>
</p>
<p>
<span class="span1">Svjedok Dž. A. je u prethodnom postupku pred ODT-om u svom iskazu u bitnom navela da se dana 04.02.2015.godine nalazila u kancelariji firme DOO „U.“ čije je sjedište u B., i osim nje tu su bili prisutni S. P., G. P. i K. V.. Negdje oko 13,00 časova nju je telefonskim putem kontaktirao E. K. i ona mu je predložila da razgovor obave putem “Skypa“ jer je bolja komunikacija kada se vide i čuju. Tokom njenog razgovora putem skajpa sa E. K. došlo je do nesporazuma jer je imenovani dugovao novac vezan za plaćanje zakupnine njihovoj firmi. E. K. je počeo da viče na nju, bio je ljut i rekao da je S. P. „moron, budala, mladi peder“, „da će poslati ljude iz Moskve koji će mu nanijeti tjelesnu povredu i da je dovoljan samo jedan poziv K. da dođu i da se obračunaju sa S..“ K. joj je tokom razgovora rekao i da mu S. P. duguje novac i „ da će ljudi iz Moskve doći i taj novac će S. kroz zadnjicu izvući na usta“. Tokom razgovora K. joj je takođe saopštio da je 10 godina bio u zatvoru, da se nikoga i ničega ne boji. Njoj nije prijetio, ali je vrijeđao i prijetio S. P.. Prijetnje koje su se odnosile na S. P. je doživjela da su ozbiljne i da je okrivljeni spreman da zaista tjelesno povrijedi S. i da ga u tome ništa neće zaustaviti. K. je bio povrijeđen ponos i rekao je da neće dopustiti da njemu koji ima 53 godine neki žutokljunac (misleći na S. P.) upropasti pregovore. Dalje je navela da je ona S. P. možda i rekla da je E. K. spreman da ga ubije jer je ona to zaključila, kao i svi prisutni u kancelariji, na osnovu činjenice da je E. K. bio u zatvoru 10 godina i da je uputio ozbiljne prijetnje S. P., pa mu je možda i rekla da joj je K. rekao preko skajpa da će da ubiti, ali se ustvari radilo o njenom subjektivnom doživljaju, a sve zbog sadržaja razgovora koji je vodila sa K.. Nakon završenog razgovora između nje i K., S. P. je bio uznemiren i uplašen, kao i svi prisutni u kancelariji, čak i K. V., koja ne govori ruski, ali je po izrazu njihovog lica shvatila da se nešto ozbiljno dešava. Na glavnom pretresu je dodala da </span><span class="span2">je okrivljeni od firme "U.", u kojoj je ona izvršni direktor, zakupio kancelariju i stan. Nekoliko godina su sarađivali, a onda je K. prestao da plaća zakupninu. Svjedok je takođe navela da je prilikom razgovora sa E. K. isti rekao da se u Crnoj Gori ne boji jer je on ovdje jako dugo, da ima podršku u policiji. Rekao je da je on pobjednik u svemu tome i da će on za flašu vina uspjeti da riješi sve sudske procese koji se vode u Crnoj </span><span class="span2">Gori, da može da podmetne narkotike gospodinu P. i da će ga lokalna policija u tome podržati. Sve je rekao tog dana kada je uputio prijetnje P. preko skypa, a i kasnije u razgovorima koje su imali oko zakupnine je pominjao to isto. Njihova ranija saradnja, sve do februara ove godine, je bila pristojna i korektna, i mislila je da će na neki način regulisati međusobne odnose, i prilično je iznenađena svim ovim. Dalje je navela da se boji za P. koji ima porodicu. Posle ovog razgovora S. P. je bio uplašen jer ovdje ima ženu i dijete. Okrivljeni je tokom razgovora navodio da je 10 godina bio u ztvoru da se ničeg ne boji i da on to rješava na svoj način. Ne zna kada je P. podnio krivičnu prijavu, ali zna da su bili uplašeni, lično je i ona bila uplašena i o tome su obavijestili svoju Upravu i obezbjeđenje. Pojasnila je da se i ona uplašila, iako okrivljeni njoj nije prijetio, i to zato što je okrivljeni bio jako ozbiljan nakon tih informacija koje je ispričao o sebi i vrlo sigurno je o tome govorio tako da mu je povjerovala. Dalje je navela da je K. pominjao i prijetio S. P. zato što je smatrao da je P. narušio njihove dogovore vezano za zakupninu, tj. vezano za obaveze koje je K. trebalo da izvrši na osnovu Ugovora o zakupu, a koje nije izvršavao od avgusta 2014.godine.  </span>
</p>
<p>
<span class="span2">Svjedok P. G. je u prethodnom postupku pred ODT-om dana 16.04.2015.godine u svom iskazu u bitnom naveo da je zajedno sa S. P., Dž A. i K. V. nalazio u kancelariji firme “U.“ DOO i to dana 04.02.2015.godine kada je A. ostvarila komunikaciju preko „Skypa“ sa E. K.. Tokom razgovora A. i K. javio se nesporazum koji se odnosio na novac koji je E. K. dugovao njihovoj firmi, a vezano za plaćanje zakupnine. Tokom razgovora čuo je da je K. rekao „S. P. je moron, budala, mladi peder, doći će njegovi ljudi iz Rusije koji je S. novac kroz zadnjicu izvući na usta i onda će taj mladi peder saznati s kim ima posla“. K. je tokom razgovora pitao A. da li S. koristi narkotike, a kada mu je ona saopštila da ne koristi onda je K. rekao da će doći policija i da će u njegovom stanu naći narkotike. Takođe je K. rekao da je 10 godina proveo u zatvoru i da ne može „ taj mladi peder" (misleći na S.) da se prema njemu tako ponaša i da čitava Murmanska oblast zna kakav je on. Prijetnje koje je K. uputio P. doživio je ozbiljno i primjetio je da je S. nakon završenog razgovora između A. i K. bio uznemiren, uplašen kako za svoj život tako i za život svoje porodice odnosno supruge i sina. Tokom razgovora, a nakon što je čuo prijetnje koje je K. uputio S., dva puta je izlazio iz kancelarije. Na glavnom pretresu je dodao da je prilikom njihovog razgovora A. pokušala da smiri K., a on joj je govorio da mora da popravi mozak. Niko sa njihove strane nije bio ni grub ni neprijatan. K. je sve vrijeme prijetio i govorio "P., P., P.". Uglavnom je to bilo vezano zato što je P. tako mlad, a tako se arogantno ponaša. Nakon predmetnog razgovora, kada su izašli na ulicu, P. se sav tresao jer se plašio za ženu i dijete.  </span>
</p>
<p>
<span class="span2">Svjedok I. D.. je u svom iskazu na glavnom pretresu održanom dana 10.09.2015.godine u bitnom naveo da je vozač u firmi koja se zove "B." i u njoj radi od marta 2014. godine. Vozi okrivljenog i nema nikakav drugi poslovni odnos sa njim. Stalno je sa okrivljenim i zato je i prisustvovao tom sastanku dok su razgovarali putem "Skypa. Dalje je naveo da sa strane K.a nije bilo nikakvih prijetnji upućenih drugoj strani. To je bilo u Rusiji u kancelariji firme gdje se održavao radni sastanak kojem je prisustvovalo više ljudi, između ostalih i ćerka E. K.. K. je mirno pričao sve vrijeme i nije čuo nikakve prijetnje. Svjedok dalje navodi da je predmetni razgovor vođen u zimskom periodu i da je vezano za skajp prisustvovao samo jednom razgovoru između A. i K.. Razgovor je vođen u jednom od prostorija njihove firme koje kojih ima ukupno 10. Misli da se razgovor preko skajpa između K. i A. odvijao u sali za sastanke. </span>
</p>
<p>
<span class="span1">     </span><span class="span1">Ocjenom izvedenih dokaza utvrđeno je da je okrivljeni izvršio krivično djelo koje  mu je stavljeno na teret na način predstavljen u izreci presude.</span>
</p>
<p>
<span class="span1"> Tokom postupka je na nesumnjiv način utvrđeno da je okrivljeni dana 04.02.2015. godine, prilikom razgovora putem "Skypa", ozbiljnom prijetnjom da će napasti na život i tijelo oštećenog, ugrozio sigurnost oštećenog S. P., na način što mu je uputio riječi "poslaću ljude iz Moskve koji će nanijeti tjelesnu povredu S., S. mi duguje novac i ljudi iz Moskve će doći i taj novac će staviti S. u zadnjicu i kroz zadnjicu izvući na usta". </span>
</p>
<p>
<span class="span1">Okrivljeni nije priznao izvršenje krivičnog djela navodeći da su, kada </span><span class="span1">je preko "Skypa" pričao sa A., razgovarali da troškove koje je imao oko stana uračuna u zakupninu. Razgovor su prekinuli u trenutku kada im je postavio pitanje zašto oni koriste internet koji je on platio i tada se u razgovor uključio taj mladi čovjek, misli da je to S., koga je vidio samo jednom, a koji je rekao da oni neće troškove za renoviranje da uračunaju u zakupninu i da će mu uračunati samo klima uređaj. Kada je počeo da se raspituje zbog čega, odgovorio mu je  vrlo grubo i rekao "ti sa nama nijesi potpisao nijedan ugovor, a tvoji usmeni dogovori za nas ništa ne znače" i time je završio razgovor sa njima. Dalje je naveo da prilikom predmetnog razgovora koji je vodio preko "Skypa" nije izgovorio nijednu jedinu neprijatnu riječ, niti prijetnju, niti da će neko da prebije S. i nanese mu tjelesnu povredu.</span>
</p>
<p>
<span class="span1">Sud je odbranu okrivljenog cjenio kao neistinitu i sračunatu na izbjegavanje krivice. Njegova odbrana je demantovana iskazom oštećenog S P., kao i iskazima svjedoka Dz. A. i P. G.. Naime, iskazi oštećenog i ova dva svjedoka su u cjelosti saglasni jedan sa drugim, ovi svjedoci su detaljno, jasno i saglasno naveli kako je tekao razgovor između okrivljenog i svjedoka A. putem "Skypa", te tačno koje je riječi prijetnje okrivljeni uputio ovdje oštećenom konkretnom prilikom, odnosno svi su bili decidni da je okrivljeni rekao: "poslaću ljude iz Moskve koji će nanijeti tjelesnu povredu S., S. mi duguje novac i ljudi iz Moskve će doći i taj novac će staviti S. u zadnjicu i kroz zadnjicu izvući na usta". Iz ovih razloga sud njihove iskaze u cjelosti tretira kao istinite i objektivne, jer osim što su međusobno saglasni i kao takvi jasni i uvjerljivi, nisu dovedeni u sumnju niti jednim provedenim dokazom na glavnom pretresu, pa ni iskazom svjedoka D. I.. Naime, ovaj svjedok je naveo da je bio prisutan samo jednom kada je okrivljeni pričao sa A. preko "Skypa", da je tom prilikom okrivljeni pričao mirnim tonom i da nije čuo nikakve prijetnje da je okrivljeni uputio drugoj strani. Sud ne može prihvatiti iskaz ovog svjedoka iz razloga što je njegov iskaz neubjedljiv i paušalan, odnosno o čitavom razgovoru je iznio samo to da nije čuo nikakve prijetnje da je izgovorio okrivljeni, ne navodeći ništa o ostaloj sadržini razgovora, pri tome ne znajući tačno ni kad je vođen taj razgovor, zna samo da je tada bio snijeg, naglašavajući činjenicu da je prisustvovao samo jednom razgovoru između okrivljenog i A.. Međutim, iz odbrane okrivljenog proizilazi da je sa A. imao više razgovora preko "Skypa" jer je u svojoj odbrani naveo da "</span><span class="span1">ne zna da li je to tačno bio 04. februar 2015.godine kada je preko skypa razgovarao sa A., zna da je bio zimski period i tada je bio u Murmansku, ali je to poslednji put kada su razgovarali, a nakon toga je pokušavao da se poveže sa njihovom firomom iz Sankt-Peterburga. Prije toga su često pričali i preko telefona i preko skypa". Prema tome, s obzirom da je svjedok Iaragin prisustvovao samo jednom razgovoru koji je vođen preko "Skypa", ali da ne zna kada je to bilo, a kako je okrivljeni više puta pričao sa A. putem "Skypa", to je apsolutno moguće da je svjedok Iaragin prisustvovao nekom od prethodnih razgovora koji je vodio okrivljeni sa A., a koji razgovori su očigledno bili </span><span class="span1">"mirni" i bez ikakvih prijetnji. Prema tome, iz iskaza svjedoka Iaragina sud nije u mogućnosti da utvrdi bili kakve relevantne činjenice vezano za događaj koji je okrivljenom stavljen na teret. Iskaz ovog svjedoka, samim tim, </span><span class="span1">apsolutno ničim nije doveo u sumnju iskaz oštećenog i svjedoka G. i Dž..  </span>
</p>
<p>
<span class="span1">Takođe, okrivljeni je u svojoj odbrani isticao da nije imao niti jedan razlog da prijeti oštećenom jer sa njim nije bio ni u kakvom poslovnom ni privatnom odnosu, niti mu je oštećeni dugovao bilo kakav novac. Međutim, iz ugovora o zakupu koji su ovjeren pred Osnovnim sudom u Baru Ov br. .../2013 i Ov br. .../2013 od 10.06.2013. godine, a koji su zaključeni između okrivljenog kao zakupca i DOO "U." kao zakupodavca, utvrđuje se, i to iz pečata ovjere, da je u ime zakupodavca ove ugovore potpisao upravo oštećeni. Takođe, a kako to proizilazi iz iskaza oštećenog, upravo je oštećeni, mjesec dana prije ovog događaja razgovarao sa okrivljenim preko telefona, </span><span class="span1">i tom prilikom se, kako je naveo, "bazirao na osnovni dug koji je naveden u ugovoru", a što po mišljenju suda znači da nije htio da prihvati kompenzaciju za navedeni dug. T</span><span class="span1">akođe je i svjedok A. navela na glavnom pretresu da je okrivljeni pominjao i prijetio S. baš iz razloga jer je smatrao da je P. narušio njihove dogovore vezano za zakupninu tj. za obaveze koje je okrivljeni trebalo da izvrši na osnovu ugovora o zakupu. Prema tome, okrivljeni je prijetio oštećenom, na način bliže opisan u izreci presude, a motiv mu je bio upravo neslaganje oštećenog da se kompezira dug okrivljenog koji je imao prema "U." sa radovima koje je izveo na ranoviranju zakupljenog objekta. </span>
</p>
<p>
<span class="span2">Radnja krivičnog djela ugrožavanje sigurnosti je prijetnja da će se napasti na život ili tijelo. Prijetnja se mora odnositi na lišavanje života ili na povredu tjelesnog integriteta. Takva prijetnja mora biti ozbiljna, odnosno podobna da, kod onoga kome se prijeti, izazove osjećaj straha ili uopšte nesigurnosti. Po mišljenju suda, prijetnja koju je okrivljeni uputio oštećenom je bila takva da je kod oštećenog mogla da izazove strah. Djelo postoji kada oštećeni osnovano vjeruje u ostvarljivost prijetnje. </span><span class="span1">Riječi odnosno prijetnja koju je okrivljeni uputio oštećenom " poslaću ljude iz Moskve koji će nanijeti tjelesnu povredu S., S. mi duguje novac i ljudi iz Moskve će doći i taj novac će staviti S. u zadnjicu i kroz zadnjicu izvući na usta", su bile podobne da kod oštećenog izazovu osjećaj straha i nesigurnosti. Naime, način na koji je okrivljeni uputio riječi prijetnje, gdje je osim ovih riječi naveo i da je deset godina bio u zatvoru, da se ničeg ne boji i da on to rješava na svoj način, a što je sve istakla u svom iskazu svjedoka A. na glavnom pretresu, dodajući da se čak i ona uplašila, iako okrivljeni njoj nije prijetio, i to iz razloga jer je K., kada je pričao o svemu ovome, bio jako ozbiljan i bio je vrlo siguran kada je sve to govorio, tako da mu je i ona povjerovala i uplašila se.  Prema tome, konkretne prijetnje su bile ozbiljne i objektivno podobne da kod oštećenog izazovu osjećanje staha i nesigurnosti. Imajući u vidu sve okolnosti koje su detaljno i oštećeni i svjedoci A. i G. istakli u svojim iskazima, proizilazi nesumnjiv zaključak da je okrivljeni ovakvim svojim postupanjem kod oštećenog izazvao osjećanje straha i nesigurnosti. Naime, sam oštećeni je naveo da je usled izgovorenih prijetnji od stane okrivljenog osjetio strah i ugroženost za svoj život i tjelesni integritet, a to isto proizilazi i iz iskaza svjedoka G. koji je naveo da se oštećeni, nakon završenog razgovora, kada su izašli na ulicu, sav tresao, dok je svjedok A. navela da je nakon završenog razgovora P. bio uznemiren i uplašen. U konkretnom slučaju kod oštećenog je, izgovorenim prijetnjama od strane okrivljenog, ostvareno osjećanje ugroženosti. S toga su se u radnjama   okrivljenog stekli svi objektivni elementi bića krivičnog djela ugrožavanje sigurnosti.</span>
</p>
<p>
<span class="span1"> Okrivljeni je krivično djelo izvršio postupajući sa direktnim umišljajem, bio je svjestan da drugome prijeti i da se ta prijetnja odnosi na život i tijelo oštećenog, odnosno bio je svjestan svog djela i htio njegovo izvršenje, te prema tome sud smatra da je okrivljeni kriv za djelo koje mu je stavljeno na teret. </span>
</p>
<p>
<span class="span4"></span><span class="span1">Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika. Kao olakšavajuće okolnosti cijenjene su lične i porodične prilike jer je okrivljeni, jer je čovjek srednjih godina, koji živi u vanbračnoj zajednici, otac dvoje djece, lošeg zdravstvenog stanja u šta se sud uvjerio na glavnom pretresu jer je kod sebe imao kardiodefibrilator. Otežavajućih okolnosti na strani okrivljenog nije bilo. </span><span class="span1">Imajući u vidu kvalitet olakšavajućih okolnosti, a u nedostatku otežavajućih, ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema njemu u potpunosti postići svrha izricanja uslovne osude i na taj način dovoljno uticati na okrivljenog da u buduće ne vrši krivična djela.</span>
</p>
<p>
<span class="span1">Odluka o troškovima krivičnog postupka zasniva se na odredbi čl. 229 ZKP-a, pa je sud obavezao okrivljenog da isplati na ime troškova postupka iznos od 40,00 € Dosuđeni iznos se odnosi na troškove rada suda koji su određeni prema trajanju, složenosti krivičnog postupka i imovinskim prilikama okrivljenog.</span>
</p>
<p>&nbsp;</p>
<p>
<span class="span1">Na osnovu izloženog odlučeno ja kao u izreci presude.</span>
</p>
<p>&nbsp;</p>
<li style="text-align:center;">
<span class="span3">OSNOVNI SUD U BARU</span>
</li>
<p>
<span class="span1">                                                   Dana 25.09.2015. godine</span>
</p>
<p>&nbsp;</p>
<li>
<span class="span3">        Zapisničar</span><span class="span3"></span><span class="span3"></span><span class="span3"></span><span class="span3"></span><span class="span3">       </span><span class="span3">             S U D I J A</span>
</li>
<li>
<span class="span3">       Ana Stanišić </span><span class="span3"></span><span class="span3"></span><span class="span3">               </span><span class="span3">                Aleksandra Leković</span>
</li>
<p>&nbsp;</p>
<p>&nbsp;</p>
<li>
<span class="span3">PRAVNA POUKA: Protiv ove presude može se izjaviti žalba Višem sudu u Podgorici u roku od 8  dana od dana prijema pismenog otpravka. Žalba se predaje ovom sudu u dva primjerka.</span>
</li>
<p>&nbsp;</p>
<li>
<span class="span3">DN-a:  -1 x spisi</span>
</li>
<li>
<span class="span3">            -1 x okrivljeni </span>
</li>
<li>
<span class="span3">- 1 x braniocu okrivljenog adv. D. H.</span>
</li>
<li>
<span class="span3"> -1 x ODT Bar</span>
</li>
<li>
<span class="span3">- 1 x punomoćniku oštećenog nakon pravosnažnosti  </span>
</li>
<p>&nbsp;</p>
</div>
</div>


</body>