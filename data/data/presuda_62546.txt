<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.9847222in 0.9847222in 0.9847222in 0.9847222in;}
.p1{text-align:center;hyphenate:auto;font-family:Arial;font-size:12pt;}
.p2{text-align:justify;hyphenate:auto;font-family:Arial;font-size:12pt;}
.p3{text-align:end;hyphenate:auto;font-family:Arial;font-size:12pt;}
.p4{text-align:start;hyphenate:auto;font-family:Times New Roman;font-size:12pt;}
.td1{width:3.1979167in;padding-start:0.048611112in;padding-end:0.048611112in;}
.r1{keep-together:always;}
.t1{table-layout:fixed;border-collapse:collapse;border-spacing:0;}
</style>
<meta content="dragan.babovic" name="author">
</head>
<body class="b1 b2">
<p class="p1">
<!--Image link to '0.jpg' can be here-->
</p>
<p class="p2"></p>
<p class="p1">
<span>U IME CRNE GORE</span>
</p>
<p class="p2"></p>
<p class="p3">
<span>K. br. 490/10</span>
</p>
<p class="p2"></p>
<p class="p2">
<span>OSNOVNI SUD U NIKŠIĆU  kao prvostepeni krivični sudija Babović Dragan uz sudjelovanje Krištof Stanke kao zapisničara u krivičnom predmetu protiv okrivljenog  R. R.a zbog krivičnog djela ubijanje i mučenje životinja iz čl. 309 st. 1 KZ, po optužnom predlogu ODT-a u Nikšiću, Kt. br. 295/10 od 03. 11. 2010. godine, nakon dovršenog glavnog i javnog pretresa dana 22. 04. 2013. godine, u prisustvu zamjenika ODT-a Nikšić Sinđić Vanje, branioca okrivljenog adv. B. S.a iz Nikšića i okrivljenog R. R.a istog dana donio je i javno objavio</span>
</p>
<p class="p2"></p>
<p class="p2"></p>
<p class="p1">
<span>P R E S U D U</span>
</p>
<p class="p2"></p>
<p class="p2">
<span>Okrivljeni: </span>
</p>
<p class="p2">
<span>R. R. od oca D  i majke S  rođene V , rođen xxxxxx godine u Ni  sa prebivalištem u N  – ul. xxxxxx, državljanin Crne Gore, završio srednju školu, neoženjen, elektromehaničar, lošeg imovnog stanja, ranije neosuđivan, </span>
</p>
<p class="p2"></p>
<p class="p1">
<span>K r i v   j e</span>
</p>
<p class="p2"></p>
<p class="p2">
<span>Što je: </span>
</p>
<p class="p2"></p>
<p class="p2">
<span>Dana 16. 01. 2010. godine u N  u naselju S , kršeći propise ozlijedio petoro jagnjadi vlasništvo B. Đ.a, na način što je, postupajući suprotno odredbi čl. 6 Zakona o zaštiti dobrobiti životinja (Sl. list CG 14/2008 od 29. 02. 2008. godine), kosijerom udario navedenu jagnjad i nanio im povrede, </span>
</p>
<p class="p2"></p>
<p class="p2">
<span>- čime je učinio krivično djelo ubijanje i mučenje životinja iz čl. 309 st. 1 Krivičnog zakonika,</span>
</p>
<p class="p2"></p>
<p class="p2">
<span>Pa sud okrivljenom za navedeno krivično djelo primjenom čl. 4 st. 2, čl. 42, 52, 53, 54 Krivičnog zakonika i čl. 226, 229 i 374 Zakonika o krivičnom postupku izriče </span>
</p>
<p class="p2"></p>
<p class="p1">
<span>U S L O V N U   O S U D U</span>
</p>
<p class="p2"></p>
<p class="p2">
<span>Kojom mu utvrđuje kaznu zatvora u trajanju od 2 (dva) mjeseca i ujedno određuje da se ova kazna neće izvršiti pod uslovom da okrivljeni u roku od jedne godine po pravnosnažnosti presude ne učini novo krivično djelo.</span>
</p>
<p class="p2"></p>
<p class="p2">
<span>Obavezuje se okrivljeni da na ime troškova krivičnog postupka plati iznos od 154,oo € u roku od 15 dana, po pravosnašnosti presude pod prijetnjom prinudnog izvršenja, na žiro-račun ovog suda br. 832-152-32.</span>
</p>
<p class="p2"></p>
<p class="p2"></p>
<p class="p1">
<span>O b r a z l o ž e n j e</span>
</p>
<p class="p2"></p>
<p class="p2">
<span>Optužnim predlogom ODT-a Nikšić Kt. br. 295/10 od 03. 11. 2010. godine stavio je na teret okrivljenom R. R.u izvršenje krivičnog djela ubijanje i mučenje životinja iz čl. 309 st. 1 KZ, pa je zamjenik ODT-a Sinđić Vanja, koja je na glavnom pretresu zastupala optužbu, u završnoj riječi ostala pri istoj predlažući sudu da okrivljenog oglasi krivim i osudi po zakonu.</span>
</p>
<p class="p2"></p>
<p class="p2">
<span>Okrivljeni R. R. negirao je izvršenje krivičnog djela navodeći u svojoj odbrani da je on i njegova porodica u negovoru sa porodicom B. Đ.a duže vremena. Nastanjeni su u naselju S  i kuće su im udaljene oko 200 m. Dana 16. 01. 2010. godine jedno stado jagnjadi oko 50-60 grla, vlasništvo B. Đ.a, paslo je u neposrednoj blizini njihovog imanja i to stado je u više navrata – najmanje dva puta prelazilo na njihovo imanje i na taj način im nanosilo štetu. Vidio je da je sin B. Đ.a B. R. vraćao ta jagnjad na njihovo imanje, a kada je stado treći put prešlo na njihovo imanje za njima nije bilo čobana, pa je on krenuo od svoje kuće držeći u ruci drveni prut dužine od oko 1 m i debljine oko 1 cm, sa namjerom da ta jagnjad oćera sa svoga imanja. Kada je prišao stadu na otprilike 3 m, ovce i jagnjad su se same vratile na imanje B.a i tom prilikom on ih nije udarao prutom, niti bilo kakvim drugim sredstvom ili predmetom, niti kosijerom kako mu je to stavljeno na teret optužbom. Nakon što je povratio stado, on se vratio kući, a kad se u jednom trenutku okrenuo vidio je da tom stadu prilazi B. R. koji se u momentu kad je on vraćao stado nije nalazio kod stada. Istakao je da nije kosijerom udarao jagnjad B. Đ.a, niti im je nanio povrede. Imanje B. Đ.a je ograđeno u cjelosti betonskom ogradom, ali stado ovaca koje je on povratio je sa jednog imanja Nikčevića, koje koriste B.i, prešlo na njihovo imanje. Kritičnom prilikom, kada je prilazio stadu u namjeri da ga vrati, u neposrednoj blizini je primijetio M  M  koji se nalazio u vozilu na imanju V , a na tom imanju se nalazila i V. V.. U završnoj riječi pridružio se navodima svoga branioca.</span>
</p>
<p class="p2"></p>
<p class="p2">
<span>Branilac okrivljenog advokat B. S. u završnoj riječi je istakao da tokom postupka nije dokazano da je okrivljeni R. R. izvršio krivično djelo koje mu se stavlja na teret, pa je predložio sudu da ga oslobodi od odgovornosti. </span>
</p>
<p class="p2"></p>
<p class="p2">
<span>Sud je u dokaznom postupku saslušao svjedoka V. Veru, na saglasan predlog stranaka pročitao iskaze svjedoka oštećenog B. Đ.a, B. B , B. R.a, R. D.a, S. M.a i M. P.a, pročitao izvještaj UP PJ Nikšić br. 240/12-1959/1 od 21. 06. 2012. godine, veterinarski izvještaj Veterinarske stanice Nikšić od 29. 01. 2010. godine, na saglasan predlog stranaka pročitao nalaz i mišljenje vještaka veterinarske struke Š. R.a od 10. 04. 2013. godine, te saslušao istog vještaka na glavnom ptretresu, kao i pročitao izvještaj iz kaznene evidencije za okrivljenog.</span>
</p>
<p class="p2"></p>
<p class="p2">
<span>Svjedok V. V. navela je da joj ništa nije poznato vezano za kritični događaj, niti zbog čega je sud pozivao. R. R. i B. Đ.e su joj komšije i ništa joj nije poznato oko povređivanja jagnjadi B. Đ.a. Nije ništa ni čula, ni vidjela u vezi kritičnog događaja. Nije vidjela R. R.a sa kosijerom, niti ovce B. R.a. </span>
</p>
<p class="p2"></p>
<p class="p2">
<span>Svjedok oštećeni B. Đ.e u svom iskazu datom na glavnom pretresu dana 04. 07. 2011. godine naveo je da je nastanjen sa porodicom u S  i da ima svoje stado ovaca i jagnjadi. Polovinom januara 2010. godine njegov sin B. R., tada učenik 8 razreda, čuvao je 66 jagnjadi na njihovom imanju u neposrednoj blizini kuće. Tačnije jagnjad su se nalazila na imanju N  i S , koja se nalaze u jednom komadu, a koja on koristi. Sa sinom R.om je sa farme istjerao oko 66 jagnjadi na livade, a onda se vratio na farmu, dok je njegov sin ostao da čuva jagnjad. Nakon sat vremena kući je dotrčao njegov sin R. kazavši mu da je R. R. došao do njihovih jagnjadi i udaro ih kosijerom. On je pošao do jagnjadi i vidio je da njih nekoliko hramlje i da su krvava po rogovima. Na licu mjesta nije zatekao R. R.a. Primijetio je da je petoro jagnjadi povrijeđeno i o tome je obavijestio Veterinarsku stanicu Nikšić. Na lice mjesta došao je doktor veterinar M. P.o koji je pregledao povrijeđenu jagnjad. Zbog povreda je povrijeđenu jagnjad morao zaklati. Kritični događaj su zapazili i njegova supruga B. B  i R. D.. Kada je primijetio povrijeđenu jagnjad njegov sin R. mu je rekao da je dio stada – jagnjadi bio prešao na imanje R.a. Pridružio se krivičnom gonjenju protiv okrivljenog.</span>
</p>
<p class="p2"></p>
<p class="p2">
<span>Svjedok B. B  navela je u svom iskazu datom na glavnom pretresu dana 20. 12. 2011. godine da se kritičnom prilikom nalazila u svojoj kući i u jednom momentu je pogledala kroz prozor kada je vidjela R. R.a da trči sa kosijerom u ruci prema stadu njihovih ovaca koje je čuvao njen maloljetni sin R.. Prepala se za bezbijednost svoga sina pa je izašla na terasu kuće i vidjela R. R.a kako kosijerom udara jagnjad po rbatu i glavi. Tada se R.u obratila riječima „Đe će ti duša, kako ti nije greota da ih tako udaraš“. Neka od tih jagnjadi su posrtala, a neka bježala sve dok ih R. nije istjerao iz livade R. Živka koju porodica R. R.a koristi tokom ljeta. Takođe je kritični događaj vidio i R. D., dok je bio na terasi kuće. R. je jagnjad udarao oko pet minuta. </span>
</p>
<p class="p2"></p>
<p class="p2">
<span>Svjedok B. R. naveo je u svom iskazu da mu roditelji drže ovce, koje on povremeno čuva. Dana 16. 01. 2010. godine čuvao je na porodičnom imanju oko 60-oro jagnjadi. U njihovom komšiluku živi porodica R., s kojom su oni u negovoru. Dok je čuvao jagnjad toga dana, primijetio je da R. R. trči prema njemu i prema jagnjadima. U ruci je nosio kosijer i trčeći je preskočio ogradu na imanju V.a da bi došao do njihovog imanja. Vidjevši R.a kako trči s kosijerom u rukama, on se sklonio iza ograde, a R. R. je kosijerom počeo udarati jagnjad. Udarao ih je iz sve snage, oštrim metalnim dijelom, a to je trajalo 5-10 minuta. Vidio je da su jagnjad krvava. Nakon toga je R. R. otišao kući. Sve se to dogodilo na udaljenosti od oko 80 metara od njihove kuće i on je otrčao odmah kući da bi kazao roditeljima sve što se dogodilo. Nakon toga došao je veterinar M. P.o koji je pregledao povrijeđenu jagnjad, a mesar zaposlen u mesari njegovog oca je zaklao 2-3 od povrijeđenih jagnjadi. O kritičnom događaju njegov otac je obavijestio policiju. </span>
</p>
<p class="p2"></p>
<p class="p2">
<span>Svjedok R. D. naveo je u svom iskazu datom na glavnom pretresu dana 20. 12. 2011. godine da je dana 16. 01. 2010. godine došao kod B. Đ.a u namjeri da mu nešto pomogne, pa ga je supruga B. Đ.a pozvala na kafu, te je on ušao u kuću i sjeo. Ona je nakon toga pogledala kroz prozor i obratila mu se riječima „Kuku mene, ubiše mi ono dijete“. On je tada istrčao na terasu kuće i vidio R. R.a da držeći kosijer u ruci udara jagnjad B. Đ.a i ćera ih sa livade na kojoj su se nalazila. Jagnjad je udarao kosijerom po rbatu, glavi i kuda je stizao. Neka od jagnjadi su posrtala, neka bježala. Udaranje jagnjadi je trajalo oko tri minuta. R. je povrijedio oko 4-5 jagnjadi. Kritični događaj se odigrao oko 14,00 h poslije podne.</span>
</p>
<p class="p2"></p>
<p class="p2">
<span>Svjedok S. M. naveo je u iskazu datom na glavnom pretresu dana 10. 04. 2012. godine da se 16. 01. 2010. godine sreo sa M. P.om direktorom Veterinarske stanice i trebali su da izvrše kontrolu nekih spiskova u vezi njihove službe. Tada mu je M. rekao da mora svratiti do kuće B. Đ.a da bi napravio izvještaj o pregledu stoke zbog povređivanja iste. Pošao je kod B.a. Izvršio uviđaj i sanirao je povrede na stoci. Nijesu ga zanimali detalji kako je došlo do povređivanja stoke, najviše zbog toga što je sudski vještak i što ne bi mogao vještačiti kada bi se uključio u pregled stoke. </span>
</p>
<p class="p2"></p>
<p class="p2">
<span>Svjedok M. P.o naveo je u svom iskazu datom na glavnom pretresu dana 10. 04. 2012. godine da se ne može sjetiti svih detalja vezano za izvještaj u vezi kritičnog događaja, ali mu je poznato da je otišao kod B. Đ.a na njegov poziv da bi izvršio pregled povrijeđenih jagnjadi. Nije mu poznato ko je ta jagnjad povrijedio, iako je u izvještaju konstatovao sve što mu je B. Đ.e kazao vezano za kritični događaj. Tu su bili prisutni neki bratanići B. Đ.a koji su držali jagnjad dok ih je pregledao. Što se tiče pregleda u svemu je ostao pri izvještaju koji je tom prilikom sačinio. Ispred kuće B. Đ.a, gdje je vršio pregled jagnjadi nije prisustvovao S. M., niti mu je bilo što sugerisao u vezi pregleda. Na izvještaju postoji datum sačinjavanja i datum kad je izvršen pregled. </span>
</p>
<p class="p2"></p>
<p class="p2">
<span>Izvještajem UP PJ Nikšić od 21. 06. 2012. godine navodi se da je R. D  pristupio u službene prostorije UP PJ Nikšić dana 16. 01. 2010. godine oko 16,00 h i obavijestio dežurnu službu da su istog dana između 13,15 h na njegov posjed ušle ovce – stado oko 150 grla vlasništvo njegovog komšije B. Đ.a, između kojih su narušeni međuljudski odnosi. Tom prilikom je R. D  tražio od OPS PJ Nikšić da se protiv B. Đ.a podnese odgovarajuća prijava nadležnom sudu. Takođe u službene prostorije PJ Nikšić je pristupio i B. Đ.e oko 16,20 h i prijavio dežurnoj službi da je istog dana njegovo stado prešlo na posjed komšije R. D  te da mu je tom prilikom sin R. D  – R. R. kosijerom povrijedio 5-6 ovaca iz stada. B. Đ.e je takođe zahtijevao da se protiv R. R.a podnese odgovarajuća prijava. </span>
</p>
<p class="p2"></p>
<p class="p2">
<span>Iz veterinarskog izvještaja Veterinarske sanice Nikšić proizilazi da je dana 16. 01. 2010. godine, na poziv B. Đ.a veterinar izvršio pregled petoro jagnjadi na klaničnom depou i ustanovio sledeće: Kod prvog jagnjeta ustanovljeno je da je tjelesna temperatura bila 39,3 °C, ubrzan rad srca i ubrzano disanje, a u predjelu glave na potiljačnoj kosti konstatovana je rana oštrih rubova dužine 3 cm, sa 2 cm širine, koja je vjerovatno nanijeta oštrim predmetom koji je zakačio rog i meko tkivo. Kod drugog jagnjeta konstatovano je da je tjelesna temperatura 39,6 °C, ubrzan rad srca i otežano disanje, a uočene su i povrede na potiljačnoj kosti između rogova sa oštrim rubovima dužine 2, širine, 2 i dubine 3 cm, iz rane je izlazila manja količina krvi u toku pregleda, a ovo jagnje je pokazivalo otežano hodanje na desnoj nozi bez vidnih znakova povrede sa desne strane. Treće jagnje je imalo temperaturu 38,9 °C, ubrzan rad srca, ubrzano i duboko disanje, a na glavi mu je ustanovljena posjekotina oštrih rubova veličine 3 x 2 cm i dubine 2 cm. Četvrdom jagnjetu je temperatura bila 39,2 °C, ubrzan rad srca, otežano kretanje na zadnjim nogama, palpacijom u predjelu karličnih kostiju reagovalo je bolno i savijalo se zadnjim nogama prema zemlji, a nije imalo vidnih znakova povreda spoljašnjim pregledom. Peto jagnje je pregledano u zaklanom stanju, bez kože, jer ga je vlasnik zaklao plašeći se da ne može izdržati do dolaska veterinara. Na njegom spoljašnjem dijelu tijela jasno su se uočavali hematomi na leđima u predjelu grudnih pršljenova veličine 18 cm dužine sa 7 cm širine, na zadnjoj desnoj nozi u predjelu konsalnog zgloba do korjena repa veličine 13 x 9 cm. Na osnovu kliničkog pregleda prvog, drugog i trećeg jagnjeta veterinar je mišljenja da su povrede na njima nastale kao posledica primjene sile oštrim predmetom jer su rane oštrih rubova. Kod petog jagnjeta prisutni su hematomi što upućuje na činjenicu da su isti posledica primjene sile tupim predmetom. Na četvrtom jagnjetu se nijesu mogle primijetiti povrede osim reakcije na palpaciju, a što se najverovatnije radi o primjeni sile tupim predmetom. Navedena jagnjad su teška po oko 50 kg žive vage. </span>
</p>
<p class="p2"></p>
<p class="p2">
<span>Nalazom i mišljenjem sudskog vještaka veterinarske struke dr Š. R  navedeno je da se kod prvog, drugog i trećeg jagnjeta radi o povredama oštrih rubova dužine 3, širine 2 i dubine 2 cm, u potiljačnom dijelu glave, koje su nastale kao posledica primjene sile oštrim predmetom. Kod petog jagnjeta, koje je zaklano i skinuta mu je koža, vidni su hematomi veličine 13 do 18 cm, na leđnom dijelu grudnog koša i mišića zadnje desne noge, a mehanizam nastanka ovakvih hematoma – krvnih podliva je posledica primjene sile tupim predmetom. Kod četvrtog jagnjeta nema vidnih povreda na spoljašnjom pregledu izuzev otežanog kretanja i palpacije u predjelu karličnih kostiju, na što reaguje bolno i savija se zadnjim nogama prema zemlji, a što je posledica primjene sile tupim predmetom. </span>
</p>
<p class="p2"></p>
<p class="p2">
<span>Sudski vještak veterinarske struke dr Š. R  na glavnom pretresu je naveo da u potpunosti ostaje pri svom pisanom nalazu i mišljenju. Takodje je pojasnio da se pregled četvrtog jagnjeta mogao izvršiti isključivo palpacijom, a čime nije ustanovljen nikakav aceps ili neki drugi proces, nego je to jedino bolno povlačenje zadnjih nogu, najverovatnije nastupilo poslije primjene sile tupim predmetom. Takođe je naveo da se kod jagnjadi krv gruša u zavisnosti od veličine povrede krvnih sudova. Grušanje nastupa nakon 2-3 minuta. Samim pregledom poslije 48 časova, koji je izvršio veterinar rane su bile svježe i njihovim fizičkim razdvajanjem, da bi iste bile izmjerene, je došlo do povređivanja i stvaranja krvi iz manjih krvnih sudova u potkožnom tkivu. Kod petog i četvrtog jagnjeta nije bilo svježe ni zgrušane krvi kao kod prvog, drugog i trećeg. Mehanizam nanošenja rane se određuje na osnovu njenog ruba. Pošto su u konkretnom slučaju u pitanju rane ravnih rubova, mehanizam njihovog nastanka je udarom oštrog predmeta, kao što su kosijer, nož i sl. Hematomi su nastupili primjenom sile tupim predmetnom. Intezitet djelovanja te sile je dosta jak, budući da je došlo do pucanja većih krvnih sudova u predjelu desne zadnje noge i grudnom dijelu pršljenova petog jagnjeta. Dakle, prema veličini hematoma od 13 do 18 cm, zaključuje se da je udar tupim predmetom bio jačeg inteziteta. Taj tupi predmet može biti držalo kosijera, neka motka i sl. Do pojavljivanja svježe krvi prilikom pregleda je došlo jer su se prethodno povrijeđena jagnjad nalazila oko 48 h prije pregleda u oboru, pa je najvjerovatnije došlo do povređivanja rana na jagnjadima usljed kontakta povrijeđene jagnjadi i predmeta koji se nalaze u staji ili oboru. </span>
</p>
<p class="p2"></p>
<p class="p2">
<span>Na osnovu izvedenih dokaza nesumnjivo je utvrđeno da je okrivljeni R. R. dana 16. 01. 2010. godine u Nikšiću u naselju Straševina, kršeći propise ozlijedio petoro jagnjadi vlasništvo B. Đ.a, na način što je, postupajući suprotno odredbi čl. 6 Zakona o zaštiti dobrobiti životinja (Sl. list CG 14/2008 od 29. 02. 2008. godine), kosijerom udario navedenu jagnjad i nanio im povrede, čime je učinio krivično djelo ubijanje i mučenje životinja iz čl. 309 st. 1 KZ.</span>
</p>
<p class="p2"></p>
<p class="p2">
<span>Odbrana okrivljenog je, po ocjeni suda, neistinita, neosnovana, sračunato data u cilju izbjegavanja krivičnopravne odgovornosti, a ista je opovrgnuta izvedenim dokazima.</span>
</p>
<p class="p2"></p>
<p class="p2">
<span>Okrivljeni R. R. tvrdi da je oćerao sa svoga imanja jagnjad B. Đ.a držeći u ruci drveni prut dužine od oko 1 m i debljine od oko 1 cm, te da ih tom prilikom nije udarao prutom, a kamoli kosijerom ili nekim drugim sredstvom. </span>
</p>
<p class="p2"></p>
<p class="p2">
<span>Ovakvu tvrdnju okrivljenog opovrgavaju iskazi svjedoka B. R.a, kao i B. B  i R. D.a, koji jasno, određeno i međusobno saglasno navode da su kritičnom prilikom sa terase kuće B. Đ.a viđeli okrivljenog R. R.a da kosijerom udara jagnjad koja je čuvao sin B. Đ.a – B. R.. Prednje navedeno ima oslonca i u iskazu svjedoka oštećenog B. Đ.a, koji navodi da mu je sin R. dotrčao kući govoreći mu kako je R. R. kosijerom udarao njihova jagnjad. Osim toga, povrede petoro jagnjadi konstatovane izvještajem Veterinarske stanice Nikšić, te nalazom i mišljenjem vještaka veterinarske struke i neposrednim izjašnjenjem navedenog vještaka na glavnom pretresu idu u prilog činjenici da su navedene povrede mogle nastati dejstvom oštrice kosijera, odnosno držala kosijera, što kada se stavi u logičnu vezu sa iskazima svjedoka B. R.a, B. Branke, R. D.a i oštećenog B. Đ.a nesumnjivo upućuje na zaključak da je okrivljeni učinio krivično djelo za koje se tereti, na način mjesto i vrijeme opisano izrekom presude. </span>
</p>
<p class="p2"></p>
<p class="p2">
<span>Nadalje, na činjenicu da se kritični događaj odigrao jasno upućuju i konstatacije izvještaja UP PJ Nikšić u kome se navodi da je oštećeni B. Đ.e kritičnog dana prijavio u službenicima PJ Nikšić da je njegovo stado prešlo na imanje R.a te da je tom prilikom sin R. D  – R. R. kosijerom povrijedio 5-6 ovaca. </span>
</p>
<p class="p2"></p>
<p class="p2">
<span>Sud je cijenio i iskaz svjedoka V. V , ali je mišljenja da je isti bez uticaja na presuđenje u ovoj pravnoj stvari.</span>
</p>
<p class="p2"></p>
<p class="p2">
<span>Sud je donio rješenje da se kao dokaz ne izvodi saslušanje svjedoka M M  i N  M budući da je u toku postupka do izvjesnosti utvrđeno činjenično stanje, a imajući u vidu da su službenici UP PJ Nikšić obavijestili sud da navedena lica ne stanuju na području Opštine Nikšić, pa bi insistiranje na izvođenju tih dokaza isključivo doprinijelo nepotrebnom odugovlačenju postupka. </span>
</p>
<p class="p2"></p>
<p class="p2">
<span>Članom 6 Zakona o zaštiti dobrobiti životinja propisano je da je zabranjeno mučiti i bez razloga ubijati životinje. </span>
</p>
<p class="p2"></p>
<p class="p2">
<span>Okrivljeni R. R  je kritične prilike postupao suprotno citiranim zakonskim propisima.</span>
</p>
<p class="p2"></p>
<p class="p2">
<span>Budući da je okrivljeni bio svjestan da u konkretnom slučaju čini zabranjeno djelo – nanosi povrede životinjama, što je očigledno i htio, jasno je da je postupao sa direktnim umišljajem.</span>
</p>
<p class="p2"></p>
<p class="p2">
<span>Pri odlučivanju o krivičnoj sankciji sud je kao olakšavajuće okolnosti okrivljenom cijenio loše imovno stanje, relativnu mladost u vrijeme izvršenja djela (22 godine), te raniju neosuđivanost utvrđenu na osnovu izvoda iz kaznene evidencije za okrivljenog, dok otežavajućih okolnosti nije bilo, pa mu je izrekao uslovnu osudu kojom mu je utvrdio kaznu zatvora u trajanju od 2 mjeseca, koja se neće izvršiti ako okrivljeni u roku od 1 godine po pravosnažnosti presude ne učini novo krivično djelo, a kojom će se, po mišljenju suda, postići njena svrha iz čl. 52 KZ, a u okviru opšte svrhe propisivanja i izricanja krivičnih sankcija iz čl. 4 st. 2 KZ.</span>
</p>
<p class="p2"></p>
<p class="p2">
<span>Sud je, shodno čl. 226 i 229 ZKP-a, obavezao okrivljenog na plaćanje troškova krivičnog postupka u iznosu od 154,oo eura, a što se odnosi na nagradu sudskom vještaku veterinarske struke za urađeni nalaz i mišljenje u iznosu od 106,50 €, nagradu istom vještaku za pristup na glavnom pretresu u iznosu od 27,50 €, te sudski paušal u iznosu od 30,00 €, srazmjeran složenosti i trajanju krivičnog postupka i imovnom stanju okrivljenog.</span>
</p>
<p class="p2"></p>
<p class="p2">
<span>Iz iznijetih razloga, na osnovu čl. 374 ZKP-a, odlučeno je kao u izreci.</span>
</p>
<p class="p2"></p>
<p class="p1">
<span>OSNOVNI SUD U NIKŠIĆU, dana 22. 04. 2013. godine.</span>
</p>
<p class="p2"></p>
<p class="p2"></p>
<table class="t1">
<tbody>
<tr class="r1">
<td class="td1">
<p class="p1">
<span>Zapisničar,</span>
</p>
<p class="p1">
<span>Krištof Stanka, s.r.</span>
</p>
</td><td class="td1">
<p class="p1">
<span>SUDIJA,</span>
</p>
<p class="p1">
<span>Babović Dragan, s.r.</span>
</p>
</td>
</tr>
</tbody>
</table>
<p class="p2"></p>
<p class="p2"></p>
<p class="p1">
<span>Za tačnost otpravki tvrdi i ovjerava službenik suda.</span>
</p>
<p class="p2"></p>
<p class="p2"></p>
<p class="p2">
<span>PRAVNA POUKA: Protiv ove presude nezadovoljna stranka ima pravo žalbe u roku od 8 dana od dana prijema iste, preko ovog suda Višem sudu Podgorici. </span>
</p>
<p class="p2"></p>
<p class="p2"></p>
<p class="p4"></p>


</body>