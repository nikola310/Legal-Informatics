<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{margin-bottom:0.1388889in;text-align:center;hyphenate:auto;font-family:Calibri;font-size:11pt;}
.p2{margin-bottom:0.1388889in;text-align:end;hyphenate:auto;font-family:Arial;font-size:12pt;}
.p3{margin-bottom:0.1388889in;text-align:center;hyphenate:auto;font-family:Arial;font-size:12pt;}
.p4{margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p5{margin-bottom:0.1388889in;text-align:start;hyphenate:auto;font-family:Arial;font-size:12pt;}
.p6{text-indent:-0.25in;margin-left:0.5in;text-align:justify;hyphenate:auto;font-family:Arial;font-size:12pt;}
.p7{margin-left:0.25in;margin-bottom:0.1388889in;text-align:start;hyphenate:auto;font-family:Arial;font-size:12pt;}
.p8{text-align:justify;hyphenate:auto;font-family:Arial;font-size:12pt;}
.p9{margin-left:0.25in;text-align:justify;hyphenate:auto;font-family:Arial;font-size:12pt;}
.p10{margin-bottom:0.1388889in;text-align:start;hyphenate:auto;font-family:Arial;font-size:11pt;}
.p11{text-indent:-0.25in;margin-left:0.42708334in;margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p12{margin-left:0.17708333in;margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p13{margin-bottom:0.1388889in;text-align:start;hyphenate:auto;font-family:Calibri;font-size:11pt;}
.s1{font-weight:bold;}
.s2{display: inline-block; text-indent: 0; min-width: 0.2361111in;}
.s3{font-size:12pt;}
.s4{display: inline-block; text-indent: 0; min-width: 0.3090278in;}
</style>
<meta content="predrag.tabas" name="author">
</head>
<body class="b1 b2">
<p class="p1">
<!--Image link to '0.jpg' can be here-->
</p>
<p class="p2">
<span>K.br. 136/2011</span>
</p>
<p class="p3">
<span>U IME CRNE GORE</span>
</p>
<p class="p3"></p>
<p class="p4">
<span>VIŠI SUD U PODGORICI,</span><span class="s1"> </span><span>kao prvostepeni krivični, po sudiji Tabaš Predragu, uz učešće Novčić Slobodanke, kao zapisničara, u krivičnom predmetu protiv optuženih MARKOVIĆ VOJISLAVA i PEJOVIĆ SLOBODANA, koje brani Slavomir Božović, advokat iz Nikšića, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika, odlučujući po optužnici Višeg državnog tužilaštva u Podgorici Kt.br. 93/11 od 18.07.2011. godine, koju je na glavnom pretresu zastupala Lepa Medenica-zamjenik VDT u Podgorici, nakon održanog glavnog i javnog pretresa u prisustvu zastupnika optužbe, optuženih i njihovog branioca, dana 02.12.2011. godine, donio je i istog dana javno objavio </span>
</p>
<p class="p4"></p>
<p class="p3">
<span>P R E S U D U</span>
</p>
<p class="p5">
<span>Optuženi:</span>
</p>
<p class="p6">
<span class="s2">1.​&nbsp;</span><span>MARKOVIĆ VOJISLAV, zvani Vojo, od oca Vukašina i majke Savete, rodjene Drašković, rodjen 20.08.1952. godine u Nikšiću, sa prebivalištem u Nikšiću-ul. B. Delevića br. 5, oženjen, nezaposlen, lošeg imovnog stanja, neosudjivan, u pritvoru od 22.06.2011. godine od 15,00 časova.</span>
</p>
<p class="p7"></p>
<p class="p6">
<span class="s2">1.​&nbsp;</span><span>PEJOVIĆ SLOBODAN, zvani Šoro, od oca Milorada imajke Mileve, rodjene Vuković, rodjen 26.08.1958. godine u Nikšiću, sa prebivalištem u Nikšiću-ul. M. Pavića br. 12, oženjen, lošeg imovnog stanja, osudjivan i to: presudom Osnovnog suda Nikšić, K.br. 136/11 od 12.10.2011. godine, zbog krivičnog djela skidanje i povreda službenog pečata i znaka iz čl. 381. st. 1. Krivičnog zakonika i osudjen na kaznu zatvora u trajanju od 120 dana zatvora, uslovno na jednu godinu, u pritvoru od 22.06.2011. godine od 13,00 časova.</span>
</p>
<p class="p8"></p>
<p class="p8"></p>
<p class="p8"></p>
<p class="p9"></p>
<p class="p3">
<span>KRIVI SU</span>
</p>
<p class="p5">
<span>Zato što su:</span>
</p>
<p class="p4">
<span>Dana 22.06.2011. godine, u Podgorici, radi prodaje neovlašćeno prenosili 55.948 grama opojne droge marihuane-supstance proglašene za opojnu drogu Rješenjem o utvrdjivanju opojnih droga (“Sl. list SRJ” br. 44/02), koja droga je bila upakovana u dva platnena džaka, u kojima se nalazilo 57 ručno pravljenih paketa, a smještena u prtljažniku putničkog motornog vozila marke “Chevrolet” reg. br. NK BE 975, vlasništvo optuženog Pejović Slobodana, kojim vozilom je upravljao optuženi Marković, a Pejović se nalazio kao saputnik, koja droga je pronadjena prilikom kontrole od strane ovlašćenih policijskih službenika Uprave policije Područne jedinice Podgorica,</span>
</p>
<p class="p4">
<span>                        - čime su izvršili krivično djelo neovlašćena proizvodnja, držanje i stavljanje u promjet opojnih droga iz čl. 300. st. 1. Krivičnog zakonika.</span>
</p>
<p class="p4">
<span>Pa ih sud primjenom citiranih zakonskih odredbi, te odredbi čl.4,5,6,7,8,14,15,32,36,42.i 51. Krivičnog zakonika, te odredbi čl. 226, 229. i 374. Zakonika o krivičnom postupku.</span>
</p>
<p class="p3">
<span>O S U Đ U J E</span>
</p>
<p class="p4">
<span>Na kaznu zatvora u trajanju od po 3 (tri) godine, u koje kazne im se uračuna vrijeme provedeno u pritvoru od 22.06.2011. godine do 02.12.2011. godine.</span>
</p>
<p class="p4">
<span>Dužni su optuženi da na ime troškova krivičnog postupka-sudskog paušala plate ovom sudu novčani iznos od po 50,00 eura, te da na ime troškova vještačenja po vještaku hemijske struke Banović Snežani, solidarno plate novčani iznos od 44,00 eura,</span><span class="s1"> </span><span>a optuženi</span><span class="s1"> </span><span>Marković Vojislav i novčani iznos od 200,00 eura, na ime nagrade i nužnih izdataka postavljenog mu branioca po službenoj dužnosti adv. Kasalica Makedonke u pretkrivičnom postupku, sve u roku od 15 dana po pravosnažnosti presude, pod prijetnjom prinudne naplate.</span>
</p>
<p class="p10">
<span class="s1">II.</span><span class="s3"> Na osnovu čl. 75. u vezi čl. 300 st. 7. Krivičnog zakonika, sud optuženima i z r i č e:</span>
</p>
<p class="p3">
<span>MJERU BEZBJEDNOSTI</span>
</p>
<p class="p3">
<span>ODUZIMANJE PREDMETA </span>
</p>
<p class="p5">
<span>Od optuženih Marković Vojislava i Pejović Slobodana oduzima se 55.948 grama opojne droge marihuane, koja se ima uništiti, nakon pravosnažnosti presude.</span>
</p>
<p class="p3">
<span>O b r a z l o ž e nj e</span>
</p>
<p class="p4">
<span>Optužnicom Višeg državnog tužilaštva u Podgorici Kt.br. 93/11 od 18.07.2011. godine, optuženima Marković Vojislavu i Pejović Slobodanu stavljeno je na teret da su izvršili krivično djelo neovlašćena proizvodnja, držanje i stavljanje u promet opojnih droga iz člana 300 stav 1 Krivičnog zakonika, pri kojoj optužnici je njen zastupnik u cjelosti ostao do završetka glavnog pretresa, predlažući sudu u završnoj da optužene oglasi krivim i osudi po zakonu.</span>
</p>
<p class="p4">
<span>Optuženi Marković Vojislav u pretkrivičnom i prethodnom postupku nije iznosio svoju odbranu, branio se ćutanjem.</span>
</p>
<p class="p4">
<span>U odbrani na glavnom pretresu, optuženi Marković Vojislav je negirao izvršenje krivičnog djela koje mu se optužnicom stavlja na teret i naveo da mu je tri, četiri dana prije kritičnog dogadjaja bio potreban automobil, kako bi otišao da kupi brašno i rasad za kupus, za novac koji je podigao sa biroa rada, pa kako nije posjedovao svoj automobil, to je odlučio da ga pozajmi od nekog. Optuženi navodi da je krenuo  niz ulicu u kojoj živi, u kojoj inače žive njegovi sinovci i drugi prijatelji, sa namjerom  da od njih pozajmi auto, pa kako je prvo naišao na kuću Pejović Slobodana, kojeg je zatekao ispred svoje kuće kako nešto radi, pitao ga je da li može da mu pozajmi automobil, koji je u tom trenutku bio parkiran ispred kuće, našta mu je Pejović odgovorio da nema problema, jer ga inače ne vozi, iz razloga što mu je oduzeta vozačka dozvola. Nakon toga Pejović ga je pozvao da udje u kuću da popiju piće, što je on i učinio, i tom prilikom su razgovarali o uobičajenim ekonomskim i porodičnim temama, izmedju ostalog i o teškoj finansijskoj situaciji u kojoj se nalazi, jer je ostao bez posla, pa kada su završili razgovor, Pejović mu je dao ključeve od vozila, u kojem ih je kasnije zaustavila policija. Optuženi je dalje naveo, da je sjutradan sa svojom suprugom, sa vozilom koje je pozajmio od Pejovića, otišao u jedno prigradsko naselje u Nikšiću da kupi brašno, a zatim je to vozilo parkirao ispred svoje kuće i više ga nije palio niti dirao sve do 22.06.2011. godine, kada ga je pozvao Pejović i rekao da mu je potreban automobil kako bi iz Podgorice za Nikšić prevezao neki materijal i da za to treba da zaradi 50 ili 60 eura. Pejović ga je tom prilikom zamolio da ga vozi do Podgorice, kako ne bi morao da traži drugog vozača ili komšiju, na šta je optuženi pristao, da bi negdje oko 10 sati ujutru istog dana, krenuli za Podgoricu pomenutim vozilom, kojim je on upravljao, dok je Pejović sjedio na mjestu suvozača. Na putu prema Podgorici razgovarali su o uobičajenim temama i sjeća se da se Pejoviću žalio kako mu je ukinuta naknada na Birou rada i da nema više uplate staža, te kako će teško više doći do posla, da bi po   dolasku ispred Podgorice pitao Pejovića, gdje treba da vozi, našta mu je on odgovorio, da ide u pravcu Zabjela i KAP-a, nakon čega su od semafora na raskrsnici Nikšićkog puta krenuli pravo, a zatim su se uputili petrovačkom magistralom, prešli preko novog nadvožnjaka, i nijesu mnogo prošli kada je Pejović vidio jednog čovjeka koji je stajao pored puta, sa njihove lijeve strane, kojom se kreću vozila iz suprotnog smjera i kada mu je rekao „to je taj čovjek koji treba da nas sačeka“. Produžio je vozilom pravo i na kružnom toku se uključio na traku za suprotni smjer kretanja i kada je došao do onog čovjeka, koji je bio izrazito visok, skrenuo je vozilom sa puta, odnosno Pejović je izašao iz vozila i rekao mu da u rikverc skrene sa puta, što je i uradio vozeći u rikverc sve do jednog bijelog automobila nepoznate marke, koje je bilo parkirano malo dalje od puta, na mjestu koje je bilo nenaseljeno i na kome se nalazila borova šuma. Cijelo vrijeme je sjedio u automobilu, dok je Pejović Slobodan otvorio gepek vozila sa kojim su došli, kada je na retrovizoru vidio kako je onaj momak u gepek ubacio dvije vreće, nakon čega se Pejović vratio u vozilo i istim putem su krenuli nazad za Nikšić. Prilikom povratka za Nikšić, nijesu previše razgovarali, ali se sjeća da je neko od njih predložio da svrate negdje da popiju kafu, na šta je on rekao da je bolje da izađu iz grada, odnosno iz gužve, pa tek onda da svrate negdje na kafu, kada su ih u blizini raksrnice Nikšić - Cetinje zaustavili policajci u civilu i tom prilikom ga pitali šta se nalazi u automobilu, na šta im je on odgovorio da ne zna i da mogu pitati vlasnika automobila, Pejović Slobodana. Sjeća se da je jedan od policajaca rekao da treba da pretresu vozilo, našta mu je jedan od kolega rekao da nema potrebe da to rade, jer se sto posto unutar vozila nalazi droga, nakon čega su ih lišili slobode i zajedno sa vozilom odveli u stanicu policije. Optuženi dalje navodi, da nije vidio da su policajci na licu mjesta otvarali gepek od automobila, već da su isti otvorili kada su došli ispred stanice policije, kada su im pokazali šta se nalazi u njihovom automobilu. Za to vrijeme je govorio kako nema veze sa tim i objašnjavao im kako se tu zatekao, nakon čega su ga odveli u kancelariju, gdje mu je inspektor rekao da potpiše neke papire, za koje nije znao što potpisuje, jer nije imao naočare, pa mu je inspektor pokazivao rukom gdje da potpiše a moguće je i da su mu rekli šta potpisuje, ali nije ništa čuo jer je bio u šoku.</span>
</p>
<p class="p4">
<span>Optuženi Pejović Slobodan u prethodnom postupku nije iznosio svoju odbranu, branio se ćutanjem.</span>
</p>
<p class="p4">
<span>U svojoj odbrani na glavnom pretresu navodi, da je desetak dana prije kritičnog dogadjaja, kada se sa jednim kolegom vraćao sa posla, iz Željezare, primio jednog momka, stopera, koji je imao otprilike trideset godina, kojeg nije poznavao i kojeg je tada prvi put vidio u životu, a koji mu se predstavio kao „Aga“, te da ih je taj „Aga“ pozvao da svrate u jednu kafanu da popiju piće, što su oni i učinili i tom prilikom im predložio da odu do Podgorice, do jednog njegovog prijatelja, kako bi prebacili neke autodjelove. Optuženi dalje navodi, da je tom prilikom tom momku ostavio svoj broj telefona, da ga je ovaj poslije deset-petnaest dana nazvao i došao taksijem ispred njegove kuće i tom prilikom mu rekao da podje za Podgoricu i donese neki termomaterijal, za šta će mu platiti 60 eura, objasnivši mu da treba da ide do skvera na Zabjelu, gdje će ga čekati jedan momak, koji će ga poznati po autu. Kako  je automobil pozajmio Marković Vojislavu i kako je automobil bio kod Markovića, a kako on nije imao vozačku dozvolu, jer mu je policija prethodno oduzela, pozvao je Markovića i zamolio ga da podju do Podgorice i da će mu za to platiti 60 eura, nakon čega su zajedno krenuli za Podgoricu, da bi dolaskom u naselju  Zabjelo, na nekih par stotina metara od Skvera, mahnuo jedan momak, koji je stajao na jednom proširenju udaljenom nekih 10 metara od puta, pored vozila „golf“, bijele boje, nakon čega su prišli vozilu toga momka, kada je optuženi izašao iz vozila i u gepek ubacio dva džaka, nakon čega je zajedno sa Markovićem krenuli nazad u Nikšić. Optuženi je dalje naveo, da je za svo to vrijeme Marković Vojislav nije izlazio iz automobila, da su ih nedugo zatim zaustavili policajci, koji su skočili na njih, izvadili pištolje, stavili im „lisice“ na ruke i poveli ih u stanicu policije, da su im tom prilikom policajci rekli da voze drogu, ali nijesu otvarali automobil niti su vršili pretres, već su to uradili po dolasku ispred stanice policije. U trenutku kada su policajci vršili pretres vozila ispred stanice policije, on i Vojislav su se nalazili podalje od auta, ali su vidjeli kako policajci iz vozila vade vreće, koje su slikali zajedno sa njima. Optuženi nije znao da objasni zašto je pristao na ponudu nepoznatog lica da ode do Podgorice i preuzme navodni termomaterijal, navodeći da mu ništa nije bilo čudno što je taj materijal preuzeo pored puta, te da je kritičnom prilikom samo otvorio gepek i pomogao tom momku da ubaci prvi džak, dok je drugi džak taj momak sam ubacio, a koji momak im se tom prilikom nije predstavio, niti im je što govorio, osim „ajte sad idite, čekaće vas Aga kod pivare“. </span>
</p>
<p class="p4">
<span>Branilac optuženih je u završnoj riječi naveo, da provedenim dokazima u toku postupka nije dokazano da su optuženi počinili krivično djelo koje im je optužnicom stavljeno na teret, pa je predložio sudu da ih oslobodi od optužbe. </span>
</p>
<p class="p4">
<span>Optuženi su u cjelosti prihvatili završnu riječ svog branioca.</span>
</p>
<p class="p4">
<span>Sud je na glavnom pretresu, u dokaznom postupku,  sproveo sledeće dokaze: saslušao svjedoke Drobnjak Marka, Marašević Petra i Mrdak Miloša, pročitao zapisnik o pretresanju vozila marke „Chevrolet“, Uprave policije – PJ Podgorica Ku.br. 611/11 od 22.06.2011. godine, tri potvrde o privremeno oduzetim predmetima od Marković Vojislava, sačinjene od strane Uprave policije – PJ Podgorica Ku.br. 611/11 od 22.06.2011. godine, potvrdu o privremeno oduzetim predmetima od Pejović Slobodana sačinjenu od strane Uprave policije – PJ Podgorica Ku.br. 611/11 od 22.06.2011. godine, na saglasan predlog stranaka pročitao izvještaj o  vještačenju Uprave policije – Forenzički centar Danilovgrad broj 2677/11 od 06.07.2011. godine, izvršio uvid u fotodokumentaciju koja je sastavni dio navedenog izvještaja, neposredno na glavnom pretresu saslušao vještaka hemijske struke Banović Snežanu, izvršio uvid u fotodokumentaciju Uprave policije PJ Podgorica br.17 – 28 – 244 – 1139/1885 od 22.06.2012. godine, pročitao izvode iz kaznene evidencije Uprave policije, PJ Nikšić br. 2190 od 17.10.2011. godine, za optužene Marković Vojislava i Pejović Slobodana .</span>
</p>
<p class="p4">
<span>Svjedok Drobnjak Marko je u svom iskazu naveo, da su on i kolege raspolagali informacijom da će optuženi dana 22.06.2011. godine, prevesti opojnu drogu marihuanu-skank iz Podgorice u pravcu Nikšića, iz kojih razloga je sa kolegama preuzeo mjere praćenja vozila u kojem su se nalazili optuženi, pa kada su primijetili da se optuženi vozilom kreću iz pravca ulice Vojislavljevića u pravcu Nikšićkog puta, odlučili su da naprave blokadu njihovog vozila, prije mosta u blizini raskrsnice Nikšić-Cetinje. Kada su ih zaustavili, na licu mjesta su izvršili pretres njihovog vozila, u kome on nije učestvovao, ali je vidio kako je u gepeku vozila optuženih pronadjena opojna droga. Koliko se sjeća tu su bila dva ili tri džačića opojne droge, svakako bila je veća količina. Prilikom pretresa vozila optuženih bili su prisutni on i njegove kolege Marašević Petar, Malović Saša, Pajović Darko, kao i Mrdak Miloš koji je, koliko se sjeća, sačinjavao zapisnik o pretresanju vozila. Optužene su lišili slobode, stavili im lisice na ruke i zajedno sa automobilom u kojem su pronašli drogu, priveli u područnu jedinicu Podgorica, gdje su izvršili fotografisanje. Ovaj svjedok je dalje pojasnio, da su najprije otvorili gepek od vozila, u koji su pronašli opojnu drogu, nakon čega su pristupili identifikaciji lica i sačinjavanju zapisnika o pretresanju vozila, u kome se nalaze kompletni podaci kako za optužene, tako i za vozilo kojim su upravljali.</span>
</p>
<p class="p4">
<span>Svjedok Marašević Petar je u svom iskazu naveo, da su on i kolege raspolagali informacijom da će Marković i Pejović dana 22.06.2011. godine doći iz Nikšića, radi nabavljanja veće količine opojne droge „skank“, iz kog razloga su se rasporedili u ulicu Vojislavljevića kako bi uočili dolazak vozila optuženih, da bi negdje oko podne uočili vozilo kojim je upravljao Marković, dok se na mjestu suvozača nalazio Pejović, kako se kreće iz pravca ulice Vojislavljevića u pravcu Nikšićkog puta, nakon čega su otpočeli  sa praćenjem njihovog vozila i na mostu prije raskrsnice Nikšić- Cetinje, su im blokirali put i zaustavili njihovo vozilo, nakon čega su izvršili pretres istog i u gepeku pronašli opojnu drogu skank, upakovanu u dva velika džaka. Zapisnik o pretresanju vozila optuženih je vodio Mrdak Miloš, a pretresanju vozila su prisustvovale sve njegove kolege koje su učestvovale u ovoj akciji.  Svjedok dalje navodi, da su Markovića i Pejovića lišili slobode, nakon što su utvrdili njihov identitet i priveli u Područnu  jedinicu, zajedno sa opojnom drogom, gdje su izvršli fotografisanje automobila optuženih i  pronađene droge.</span>
</p>
<p class="p4">
<span>Svjedok Mrdak Miloš je na glavnom pretresu  naveo, da su raspolagali informacijom da se Pejović Slobodan i Marković Vojislav već duže vrijeme bave krijumčarenjem opojne droge marihuane iz Podgorice za Nikšić, te da su dana 22.06.2011. godine raspolagali informacijom da će Pejović i Marković doći u Podgoricu, sa vozilom  marke „Krajzler“ ili neke slične marke, radi nabavke određene količine opojne droge marihuane, pa su preduzeli nadgledanje terena u dijelu grada preko Morače, konkretno u dijelu naselja Zabjelo, da bi istog dana, negdje poslije podne, primijetili pomenuto vozilo kako se kreće iz ulice Vojislavljevića u pravcu Zabjela i Nikšićkih semafora, kojom prilikom su on i njegov kolega Drobnjak Marko, službenim vozilom, napravili blokadu, na mostu kod Nikšićkih semafora, sa namjerom da zaustave i iskontrolišu vozilo optuženih, u kojoj blokadi su učestvovale i ostale njegove kolege sa službenim vozilima. Nakon što su zaustavili vozilo optuženih, kojim je upravljao, čini mu se Marković, dok se na mjestu suvozača nalazio vlasnik tog vozila, izveli si ih iz vozila i izvršili pretres kompletnog vozila optuženih i u prtljažniku  pronašli dva džaka u kojima se nalazilo 57 manjih pakovanja tamnozelene biljne materije, za koju su pretpostavili da je opojna droga marihuana, koja pakovanja su na licu mjesta izbrojali, utvrdili identitet optuženih, na osnovu njihovih ličnih dokumenata i na licu mjesta sastavili zapisnik o pretresanju vozila , nakon čega su optužene lišili slobode i priveli u Područnu jedinicu Podgorica, kao i vozilo u kome je pronađena droga, gdje su ispred područne jedinice, na parking prostoru, izvršili fotografisanje vozila optuženih i opojne droge u njemu. Svjedok je dalje naveo da su se na mostu zadržali otprilike 10 do 15 minuta, odnosno da su se zadržali koliko je bilo dovoljno da  izvrše pretres i sačine zapisnik o pretresanju vozila, da je pretresanje izvršeno na licu mjesta po zaustavljanju vozila optuženih, a da su samo fotografisanje vozila izvršili ispred područne jedinice,na parking prostoru, te da se fotografisanje vozila i pronađenih stvari uvijek vrši na licu mjesta pretresa, ali da u konkretnom slučaju to nijesu uradili jer je postojao neki razlog za to, koga se ne može sjetiti, ali je vjerovatno da su kriminalistički tehničari bili zauzeti i nijesu mogli doći na lice mjesta, iz kojeg razloga su fotografisanje izvršili na parkingu ispred Područne jedinice.   </span>
</p>
<p class="p4">
<span>Iz sadržine zapisnika o pretresanju vozila marke „Shevrolet“, Uprave policije – PJ Podgorica Ku.br. 611/11 od 22.06.2011. godine, utvrđuje se da su ovlašćeni policijski službenici Uprave policije Područna jedinica Podgorica, Marašević Petar, Malović Saša, Pajović Darko, Drobnjak Marko  i Mrdak Miloš, dana 22.06.2011.godine izvršili pretres putničkog motornog vozila marke „Shevrolet“, reg. oznaka NK – BE975, vlasništvo optuženog Pejović Slobodana, u Podgorici, u ulici „Vojislavljevića bb“, na magistralnom putu Podgorica-Nikšić, u blizini raskrsnice Podgorica-Nikšić, da su tom prilikom u prtljažniku navedenog vozila pronašli dva veća platnena džaka, bijele boje, u kojima se nalazilo  57 (pedesetsedam) vakumiranih pakovanja pravougaonog oblika, napravljenih od providne PVC folije, u kojima se nalazila tamno zelena biljna materija za koju se pretpostavljalo da je opojna droga marihuana, „skank“, koji predmeti su oduzeti od optuženog Marković Vojislava, što se utvrđuje iz sadržine potvrde o privremenom oduzimanju predmeta od Marković Vojislava, Uprave policije PJ Podgorica Ku.br.611/11, od 22.06.2011.godine, koju je optuženi potpisao bez primjedbi.</span>
</p>
<p class="p4">
<span>Iz sadržine dvije potvrde o privremeno oduzetim predmetima Uprave policije – PJ Podgorica Ku.br. 611/11 od 22.06.2011. godine, na ime Marković Vojislava, se utvrđuje da su od optuženog Marković Vojislava ovlašćeni policijski službenici privremeno oduzeli : 1.) PMV marke „Chevrolet lumine“, sive metalik boje, reg. oznaka NK BE 975,   2.) saobraćajnu dozvolu na ime Pejović Slobodana, serijskog broja 939394392  3.) jedan primjerak ključeva od navedenog vozila 4.) jedan mobilni telefon marke „Nokia“ model 1662 – 2 IMEI broja 356921/03/928878/9, sa karticom monet, broja 89381000780001287510,  koje potvrde je optuženi potpisao bez primjedbi.</span>
</p>
<p class="p4">
<span>Iz sadržine potvrde o privremeno oduzetim predmetima Uprave policije – PJ Podgorica Ku.br. 611/11 od 22.06.2011. godine, se utvrđuje da su od optuženog Pejović Slobodana ovlašćeni policijski službenici privremeno oduzeli: 1.) jedan (1) mobilni telefon marke samsung „C 160“, IMEI broja 357259/01/339311/2 i u njemu jednu (1) sim karticu telenor IMSI broja 89382012110309411113   2.) jednu (1) sim karticu sa oznakom 0LI, IMSI broja 89381002050825035018, koju potvrdu je optuženi Pejović Slobodan potpisao bez primjedbi.</span>
</p>
<p class="p4">
<span>Iz sadržine izvještaja o  vještačenju ,broj 2677/11 Uprave policije – Forenzički centar Danilovgrad od 06.07.2011. godine, utvrđuje se , da su tom centru na vještačenje dostavljena dva velika jutana džaka, bijele boje, u kojuma se nalazilo i to: u jednom džaku 29 ručno pravljenih pakovanja od plastične kese,obmotanih providnom plastičnom folijom, sa sadržajem u istima sasušene biljne materije, zelene boje, karakterističnog opojnog mirisa, ukupne mase m=28230 grama, a u drugom džaku  28 ručno pravljenih pakovanja od plastične kese, obmotanih providnom plastičnom folijom, sa sadržajem u istima sasušene biljne materije, zelene boje, karakterističnog opojnog mirisa, ukupne mase m=27718 grama, koji predmeti su pronađeni prilikom kontrole vozila „Chevrolet“, da je detaljnom makroskopskom i mikroskopskom analizom dostavljenog biljnog materijala, konstatovano prisustvo smole i bodlji u obliku „medveđih“ kandži, te da je na osnovu karakteristične morfološke građe navedenih elemenata u dostavljenom biljnom materijalu, utvrđeno da  potiču od biljke čiji je botanički naziv Cannabis Sativa L, iz  familije Canabaceae- Kanabis. Iz sadržine izvještaja se nadalje utvrđuje da je hemijskom analizom dostavljenog biljnog materijala, koja je rađena preliminarnim hemijskim metodama i metodom tankoslojne hromatografije iz hloroformskih ekstrakata, koristeći se standardom tetrahidrokanabinola (THC), koncetracije 0,3%, utvrđeno da dostavljeni uzorci sadrže psihoaktivnu komponentu tetrahidrokanabinol (THC) u koncetraciji iznad 0,3%, te da Kanabis i THC utiču na centralni nervni sistem, izazivaju stanje zavisnosti i nalaze se na listi opojnih droga ( Službeni List SRJ, br.44/02).Predmeti koji su vještačeni su predstavljeni u fotoelaboratu koji je sastavni dio ovog izvještaja.</span>
</p>
<p class="p4">
<span>Vještak hemijske struke Banović Snežana, je na glavnom pretresu u cjelosti ostala pri svom pisanom Izvještaju, stim što je dodala da je prilikom vještačenja izvršena hemijska analiza biljnog materijala, sadržanog u svih 57 pakovanja, odnosno da su iz svakog pakovanja pojedinačno uzeti uzorci, koji su  potom vještačeni i u svima njima je utvrđeno prisustvo THC-a, u koncetraciji iznad 0,3%. Vještak je dalje pojasnila, da se prilikom vještačenja velike količine opojne droge u Forenzičkom centru, ne daje težina svakog pakovanja posebno, već ukupna masa dostavljenog biljnog materijala, tako da je u izvještaju naznačeno da količina od 28.230 grama predstavlja ukupnu neto masu biljnog materijala, koji je bio zapakovan u 29 pakovanja i koji se nalazio u jednom jutanom džaku, dok je količina od 27.718 grama predstavlja ukupnu neto masu 28 ručno pravljenih pakovanja biljne materije, koji su se nalazili u drugom džaku.</span>
</p>
<p class="p4">
<span>Sud je izvještaj o vještačenju, te usmeno izjašnjenje vještaka hemijske struke cijenio kao stručno, jasno, objektivno, zasnovano na pravilima struke i nauke, pa je isti u cjelosti prihvatio.</span>
</p>
<p class="p4">
<span>Iz sadržine Fotodokumentacije Uprave policije PJ Podgorica br.17-28-244-1139/1885 od 22.06.2011.godine, utvrđuje se da ista sadrži 6 fotografija, na kojima je prikazano putničkog motornog vozila sa sadržajem prtljažnika i lica koja su zatečena u vozilu, bliži izgled prtljažnika vozila, pakovanja opojne droge marihuane, nakon vadjenja iz putničkog motornog vozila, kao i sadržaj jednog od pakovanja. </span>
</p>
<p class="p4">
<span>Iz izvoda iz KE Uprave policije PJ Nikšić br.2190 od 17.10.2011.godine za optužene Pejović Slobodana i Marković Vojislava, utvrđuje se da je Pejović Slobodan osuđivan presudom Osnovnog suda u Nikšiću, K.br.246/07 od 05.02.2008.godine, zbog krivičnog djela iz člana 381 stav 1 Krivičnog zakonika, na kaznu zatvora u trajanju od 120 dana, uslovno na 1 godinu, dok optuženi Marković Vojislav nije osuđivan.</span>
</p>
<p class="p4">
<span>Cijeneći navode optužbe, odbrane optuženih, te sve provedene dokaze kako pojedinačno, tako i u njihovoj međusobnoj vezi, ovaj sud nalazi, da su optuženi Marković Vojislav i Pejović Slobodan izvršili krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika, na način, u vrijeme i na mjestu kako je to predstavljeno izrekom presude.</span>
</p>
<p class="p4">
<span>Naime, u toku postupka nesumnjivo je utvrđeno da su optuženi Marković Vojislav i Pejović Slobodan dana 22.06.2011. godine, iz Podgorice za Nikšić, vozilom marke „Chevrolet“, reg oznaka NK BE 975, vlasništvo optuženog Pejović Slobodana, radi prodaje neovlašćeno prenosili 55.948 grama opojne droge marihuane, koja droga je bila upakovana u dva platnena džaka u kojima se nalazilo 57 ručno pravljenih paketa, smještenih u prtljažniku pomenutog vozila, kojim je upravljao optuženi Marković Vojislav, dok se optuženi Pejović Slobodan nalazio na mjestu suvozača, da bi ih pri povratku za Nikšić, u ulici „Vojislavljevića bb“, kod mosta, u blizini raskrsnice Nikšić-Podgorica, zaustavili ovlašćeni policijski službenici Uprave policije PJ Podgorica, izvršili pretres pomenutog vozila i tom prilikom u prtljažniku istog pronašli i privremeno oduzeli navedenu količinu opojne droge marihuane.</span>
</p>
<p class="p4">
<span>Ovako utvrđeno činjenično stanje sud je nesumnjivo utvrdio najprije iz iskaza saslušanih svjedoka, policijskih službenika Uprave policije PJ Podgorica Malović  Saše, Marašević Petra i Mrdak Miloša, koji su na istovjetan i saglasan način u svojim iskazima naveli, da su raspolagali informacijom da će optuženi Pejović Slobodan i Marković Vojislav, dana 22.06.2011. godine, doći iz Nikšića u Podgoricu, radi nabavke veće količine opojne droge marihuane, iz kog razloga su pristupili praćenju istih, pa kada su uočili optužene kako se vozilom kreću iz pravca Podgorice u pravcu Nikšića, zaustavili su njihovo vozilo, kod mosta, u blizini raskrsnice Nikšić – Podgorica, gdje su na licu mjesta izvršili pretres vozila, kojim je tom prilikom upravljao optuženi Marković Vojislav, dok se na mjestu suvozača nalazio optuženi Pejović Slobodan i u gepeku istog pronašli dva veća platnena džaka, u kojima se nalazilo 57 ručno pravljenih paketa od PVC folije, sa sadržajem u istima tamno zelene biljne materije, za koju su pretpostavili da se radi o opojnoj drogi marihuani, nakon čega su optužene lišili slobode, a navedene predmete privremeno oduzeli od optuženih.</span>
</p>
<p class="p4">
<span>Iskazi ovih svjedoka su u cjelosti potvrđeni sadržinom materijalnih dokaza i to zapisnikom o pretresanju PMV marke „Chevrolet“, reg. oznaka NK BE 975, Uprave policije PJ Podgorica, Ku.br.611/11 od 22.06.2011. godine i potvrdom o privremenom oduzimanju predmeta od optuženog Marković Vojislava, Uprave policije PJ Podgorica Ku.br. 611/11 od 22.06.2011. godine, iz kojih materijalnih dokaza je sud nesumnjivo utvrdio da su ovlašćeni policijski službenici PJ Podgorica Malović Saša, Drobnjak Marko, Marašević Petar, Pajović Darko i Mrdak Miloš, dana 22.06.2011. godine, u ulici „Vojislavljevića bb“, u Podgorici, na magistralnom putu Podgorica - Nikšić, na mostu, u blizini raskrsnice Podgorica - Nikšić, izvršili pretres vozila „Chevrolet“, reg. oznaka NK BE 975, vlasništvo Pejović Slobodana, kojim je upravljao Marković Vojislav, i tom prilikom u prtljažniku navedenog vozila, pronašli dva veća platnena džaka, bijele boje, u kojima se nalazilo 57 vakumiranih pakovanja pravougaonog oblika, od providne PVC folije, sa sadržajem u istima tamno zelene biljne materije, za koju se pretpostavljalo da je opojna droga marihuana, te da su navedeni predmeti oduzeti od optuženog Marković Vojislava.</span>
</p>
<p class="p4">
<span>Da se u  konkretnom slučaju radi o opojnoj drogi marihuani, u količini od 55.948 grama, sud je utvrdio  iz stručnog i objektivnog Izvještaja o vještačenju Uprave policije- Forenzički centar Danilovgrad br.2677/11 od 06.07.2011.godine i usmenog izjašnjenja vještaka hemijske struke Banović Snežane, datog na glavnom pretresu, iz kojih nesumnjivo proizilazi da su na vještačenje dostavljena dva velika jutana džaka, da se u jednom džaku nalazilo 29 ručno pravljenih pakovanja od plastične kese, obmotanih plastičnom folijom, sa sadržajem u istima sasušene biljne materije, zelene boje, karakterističnog opojnog mirisa, ukupne neto mase 28.230 grama, a u drugom džaku 28 ručno pravljenih pakovanja od plastične kese, obmotanih providnom plastičnom folijom, sa sadržajem u istima navedene biljne materije,ukupne neto mase 27.718 grama, da je detaljnim mikroskopskim i makroskopskim pregledom dostavljenog biljnog materijala konstatovano prisustvo smole i bodlji u obliku „medveđih“ kandži, te da je na osnovu karakteristične morfološke građe navedenih elemenata u dostavljenom biljnom materijalu, konstatovano da potiču od biljke čiji je botanički naziv Cannabis Sativa L, iz familije Canabaceae, poznatija kao konoplja, marihuana, a da je hemijskom analizom dostavljenog biljnog materijala, odnosno uzoraka uzetih iz svih 57 pakovanja ponaosob, utvrđeno, da isti u sebi sadrže psihoaktivnu supstancu  tetrahidrokanabinol ( THC ), u koncetraciji iznad 0,3%, te da su kanabis i THC, supstance koje djeluju na centralni nervni sistem, izazivaju stanje zavisnosti i nalaze se na listi opojnih droga ( Sl.List, SRJ br.44/02 ).</span>
</p>
<p class="p4">
<span>Količina opojne droge marihuane od 55,948 grama, koju su optuženi kritičnom prilikom u prtljažniku vozila prenosili, način pakovanja te opojne droge u 57 manjih paketića od providne pvc folije, koji su pritom bili vakumirani, nesumnjivo upućuje na zaključak, da je ista bila namijenjena daljoj prodaji.</span>
</p>
<p class="p4">
<span>Sud je odbranu optuženih Marković Vojislava i Pejović Slobodana u kojoj negiraju izvršenje djela, cijenio kao nelogičnu, neubjedljivu i u suprotnosti sa provedenim dokazima, te sračunatu na izbjegavanje krivice. Naime, za sud sasvim neubjedljivo djeluje odbrana optuženog Markovića, kada navodi da mu je tri do četiri dana prije kritičnog dogadjaja bio potreban automobil kako bi kupio neko brašno i rasad za kupus, pa obzirom da ne posjeduje svoj automobil, optuženi se uputio do kuće svojiih sinovaca, koji žive u istoj ulici, sa namjerom da od njih pozajmi automobil, a onda vozilo pozajmljuje od svoga komšije optuženog Pejović Slobodana i to isto vozilo nakon što je obavio trgovinu, zadržava kod sebe još tri dana, sve do 22.06.2011. godine, kada ga je optuženi Pejović zamolio da ga sa tim vozilom poveze do Podgorice kako bi prebacili „neki materijal“ za šta će dobiti naknadu od 50 ili 60 eura. I odbrana optuženog Pejović Slobodana djeluje krajnje neubjedljiva, jer je za sud sasvim nelogično da optuženi prihvata ponudu, da za odredjenu novčanu nadoknadu prebaci najprije autodjelove iz Podgorice za Nikšić, od njemu nepoznate osobe, koju ranije nikada u životu nije vidio, kako to optuženi navodi u svojoj odbrani, koja mu se pritom nije predstavila punim imenom i prezimenom, već samo kao „Aga“, a koja ga je 10 do 15 dana prije kritičnog dogadjaja stopirala, kada se optuženi vraćao sa posla iz treće smjene i tom prilikom mu predložila da svrate u kafanu na piće, što je optuženi i učinio, da bi ga  kritičnog dana ta nepoznata osoba pozvala na mobilni telefon, a zatim i došla taksijem ispred njegove kuće u Nikšiću, sa predlogom da za iznos od 50 do 60 eura, svojim automobilom podje do Podgorice u naselje Zabjelo, gdje će ga kod skvera čekati jedna osoba, koja će ga prepoznati po autu, od koje treba da preuzme termomaterijal i preveze ga do Nikšića. Ovo tim prije, imajući u vidu sam način primopredaje termomaterijala izmedju optuženih i izvjesne muške osobe, sa kojom su se optuženi sastali na magistralnom putu Podgorica-Petrovac, kojom prilikom je ta nepoznata osoba čekala pored svog vozila, koje se nalazilo desetak metara udaljeno od magistralnog puta u borićima na Ćemovskom polju, dakle, van naseljenog mjesta, kada su optuženi skrenuli sa puta i rikvercom svoje vozilo primakli vozilu te nepoznate muške osobe, koja je odmah u gepek vozila optuženih ubacila dva džaka, a da pritom izmedju optuženih i te muške osobe nije bilo nikakve komunikacije, osim što im je ta muška osoba nakon što je ubacila dva džaka u gepek njihovog vozila rekla „ajte sad idite, čekaće vas Aga kod Pivare“. Dakle, optuženima je kao odraslim i zrelim osobama u najmanju ruku moralo biti sumnjivo, to što ih angažuje njima nepoznata osoba, koju optuženi Pejović prije toga nikada u životu nije vidio, da iz Podgorice do Nikšića prevezu termomaterijal, te da su po instrukcijama te njima nepoznate osobe primopredaju navodnog „termomaterijala“ izvršili sa nepoznatom osobom u borićima, na Ćemovskom polju, dakle, van naseljenog mjesta, za koje nije uobičajeno i logično da se vrši primopredaja takvog „materijala“. Imajući u vidu ovako neubjedljive, a samim tim i nelogične navode odbrana optuženih, za sud proizilazi jedini mogući zaključak, da su optuženi od samog početka znali da se upućuju za Podgoricu, kako bi od nepoznate osobe preuzeli opojnu drogu marihuanu, koja je bila zapakovana u dva jutana džaka i koji su trebali da prevezu do Nikšića.</span>
</p>
<p class="p4">
<span>Sud je posebno cijenio navode odbrana optuženih, da radnja pretresa vozila od strane ovlašćenih policijskih službenika, nije izvršena na mjestu gdje su bili zaustavljeni od strane istih, već da je pretres vozila izvršen, nakon što su lišeni slobode, ispred zgrade PJ Podgorica, pa je i takve navode odbrana, sud cijenio kao neosnovane i sračunate na izbjegavanje krivice. Ovo iz razloga, što su takvi navodi odbrana optuženih u cjelosti opovrgnuti, kako iskazima saslušanih svjedoka ovlašćenih policijskih službenika Drobnjak Marka, Marašević Petra i Mrdak Miloša, koji su u svojim iskazima na istovjetan i saglasan način posvjedočili da je pretres p.m.v. marke „Shervolet“, reg. oznaka NK BE 975, kojim je upravljao optuženi Marković Vojislav, dok se na mjestu suvozača nalazio optuženi Pejović Slobodan, izvršili  odmah nakon što su zaustavili njihovo vozilo, kod mosta u blizini raskrsnice Nikšić-Podgorica i tom prilikom u gepeku navedenog vozila pronašli dva veća platnena džaka, u kojima se nalazilo 57 ručno pravljenih paketa od pvc folije, sa sadržajem u istima tamnozelene biljne materije, za koji se pretpostavljalo da se radi o opojnoj drogi marihuani, nakon čega su ih lišili slobode i priveli u PJ Podgorica, tako i sadržinom zapisnika o pretresanju vozila marke „Shervorlet“, Uprave policije-PJ Podgorica, Ku.br. 611/11 od 22.06.2011. godine, iz kojeg nesumnjivo proizilazi, da su ovlašćeni policijski službenici Marašević Petar, Malović Saša, Mrdak Miloš, Pajović Darko i Drobnjak Darko izvršili pretres navedenog vozila, dana 22.06.2011. godine, u 12,45 časova, u ulici Vojislavljevića bb u Podgorici, na magistralnom putu Podgorica-Nikšić, u neposrednoj blizini raskrsnice puteva Podgorica-Nikšić, kojom prilikom su u prtljažniku automobila pronadjena dva veća platnena džaka bijele boje, u kojima se nalazilo 57 pakovanja pravougaonog oblika, napravljena od providne pvc folije, koja su bila vakumirana, u kojima se nalazila tamnozelena biljna materija nepoznatog porijekla, za koju se pretpostavljalo da je opojna droga marihuana. Činjenica, da je pretres vozila izvršen bez pisane naredbe suda i prisustva dva punoljetna gradjanina kao svjedoka, ne znači da je zapisnik o pretresanju sačinjen suprotno odredbama Zakonika o krivičnom postupku, naprotiv, ovlašćeni policijski službenici su shodno odredbi čl. 79. st. 6. Zakonika o krivičnom postupku, koji je važio u vrijeme preduzimanja radnji pretresa, imali ovlašćenja da i bez pisane naredbe suda i prisustva dva punoljetna gradjanina kao svjedoka izvrše pretres prevoznog sredstva putnika i prtljaga, obzirom da je u konkretnom slučaju postojao osnov sumnje, da je izvršeno krivično djelo koje se goni po službenoj dužnosti, a kako to proizilazi iz iskaza saslušanih svjedoka. Nadalje, činjenica da prilikom pretresa vozila na licu mjesta, nije sačinjen i fotoelaborat, kao sastavni dio zapisnika o pretresanju, već da je isti sačinjen naknadno, kada je vozilo dovedeno ispred PJ Podgorica, nije od uticaja na zakonitost preduzete radnje pretresanja i samog zapisnika o pretresanju, obzirom da Zakonik o krivičnom postupku ne predvidja obavezu ovlašćenih policijskih službenika, da prilikom pretresa vozila sačine i fotoelaborat. Osim toga ovlašćeni policijski službenik Mrdak Miloš, koji je vršio radnju pretresanja je u svom iskazu objasnio, da prilikom pretresa nijesu mogli obezbijediti prisustvo krim tehničara, a što je za sud sasvim prihvatljivo, imajući u vidu činjenicu, da je pretres vozila izvršen na magistralnom putu Podgorica-Nikšić, kako to proizilazi iz sadržine zapisnika, te iskaze saslušanih svjedoka. Sa ovih razloga sud nije prihvatio predlog branioca optuženih da se iz spisa predmeta izdvoji zapisnik o pretresanju vozila, kao i drugi dokazi koji proizilaze iz tog zapisnika, a koji su bili predloženi optužnicom.</span>
</p>
<p class="p4">
<span>Cijeneći naprijed utvrđeno činjenično stanje, ovaj sud nalazi da su se u radnjama optuženih Marković Vojislava i Pejović Slobodan stekli svi bitni elementi bića krivičnog djela neovlašćena proizvodnja, držanje i stavljanje u promet opojnih droga iz člana 300. st. 1. Krivičnog zakonika, obzirom da je u postupku nesumnjivo utvrđeno da su optuženi dana 22.06.2011.godine, iz Podgorice za Nikšić, neovlašćeno radi prodaje prenosili 55.948 grama opojne droge marihuane-supstance proglašene za opojnu drogu, Rješenjem o utvrđivanju opojnih droga ( SL.List, SRJ.br.44/02 ), na način, mjesto i u vrijeme kako je to predstavljeno u izreci presude. Iz okolnosti konkretnog slučaja proizilazi, da su optuženi bili svjesni da neovlašćeno radi prodaje prenose opojnu drogu marihuanu, da za to nemaju potrebna ovlašćenja, pa su to i htjeli, čime su u izvršenju predmetnog krivičnog djela postupali sa direktnim umišljajem. Sve činjenice utvrdjen u postupku, okolnosti konkretnog slučaja, dovele su ovaj sud do zaključka, da su optuženi predmetno krivično djelo izvršili sa direktnim umišljajem. Optuženi su u potpunosti bili svjesni da radi dalje prodaje prenose opojnu drogu marihuanu, da za to nemaju potrebna ovlašćenja, a što predstavlja bitno obilježje ovog krivičnog djela, a koja okolnost je optuženima morala biti poznata kao odraslim i zrelim osobama, što sve znači da je kod optuženih postojala svijest o svim obilježnim predmetima krivičnog djela i htijenjem njihovog izvršenja.</span>
</p>
<p class="p4">
<span>Krivično djelo za koje su optuženi oglašeni krivim je krivično djelo sa blanketnom dispozicijom, pa je kod ovih krivičnih djela, pored navodjenja činjenica i okolnosti koje čine bitna obilježja ovog krivičnog djela, a o kojima se sud već izjasnio, bilo nužno navesti materijalno pravni propis, od kojeg zavisi postojanje ovog krivičnog djela. Naime, Rješenjem o utvrdjivanju opojnih droga (Službeni list SRJ br. 44/02) marihuana je proglašena za opojnu drogu i nalazi se na spisku opojnih droga. </span>
</p>
<p class="p4">
<span>Odlučujući o kazni za optužene, sud je, najprije, u smislu čl. 42. Krivičnog zakonika, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti), pa je od olakšavajućih okolnosti na strani optuženih cijenio njihove lične prilike, da se radi o oženjenim i porodičnim ljudima, a na strani optuženog Marković Vojislava i njegov raniji život, odnosno, neosuđivanost, što je sud utvrdio iz izvoda iz KE za optuženog, dok je od otežavajućih okolnosti na strani optuženih sud cijenio količinu opojne droge, koju su optuženi kritičnom prilikom prenosili radi dalje prodaje od 55.948 grama, dok raniji život optuženog Pejović Slobodana, sud nije cijenio kao otežavajuću okolnost, imajući u vidu da optuženi nije osudjivan za isto ili istovrsno krivično djelo, pa je cijeneći naprijed navedene olakšavajuće i otežavajuće okolnosti na strani optuženih, iste osudio  na kaznu zatvora u trajanju od po 3 ( tri ) godine, nalazeći da su tako odmjerene kazne, srazmjerne stepenu krivice optuženih i težini počinjenog krivičnog djela i da predstavljju onu mjeru, koja je neophodno potrebna za postizanje svrhe kažnjavanja iz čl.32 Krivičnog zakonika, da optuženi ubuduće ne vrše krivična djela, u okviru opšte svrhe propisivanja i izricanja krivičnih sankcija iz čl.4 st.2 Krivičnog zakonika.</span>
</p>
<p class="p8">
<span>Na osnovu člana 51 Krivičnog zakonika, sud je optuženim Marković Vojislavu i Pejović Slobodanu, u izrečene kazne zatvora, uračunao vrijeme provedeno u pritvoru, počev od 22.06.2011.godine do 02.12.2011.godine.</span>
</p>
<p class="p8"></p>
<p class="p4">
<span>Na osnovu člana 75 u vezi člana 300 stav 7 Krivičnog zakonika, od optuženih Marković Vojislava i Pejović Slobodana, oduzeto je 55.948 grama opojne droge marihuane, kao predmeta izvršenja krivičnog djela, koja opojna droga se ima uništiti, nakon pravosnažnosti presude i za koju zakon propisuje obavezno oduzimanje.</span>
</p>
<p class="p4">
<span>Kako su optuženi oglašeni krivim, to ih je sud, shodno odredbama člana 226 i 229 Zakonika o krivičnom postupku, obavezao na plaćanje troškova krivičnog postupka i to na ime sudskog paušala novčani iznos od po 50,00 eura, koji paušal je odmjeren shodno složenosti krivičnog postupka, dužini njegovog trajanja i imovinskim prilikama optuženih, te da na ime vještačenja po vještaku hemijske struke Banović Snežani, solidarno plate novčani iznos od 44,00 eura, a optuženi Marković Vojislav i novčani iznos od 200,00 eura, koji se odnosi na nagradu i nužne izdatke postavljenog mu branioca po službenoj dužnosti, adv. Kasalica Makedonke, u pretkrivičnom postupku, sve u roku od 15 dana po pravosnažnosti presude, pod prijetnjom prinudne naplate.</span>
</p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p4">
<span>Sa izloženog, odlučeno je kao u izreci presude.</span>
</p>
<p class="p4"></p>
<p class="p3">
<span>VIŠI SUD U PODGORICI</span>
</p>
<p class="p3">
<span>Dana, 02.12.2011. godine</span>
</p>
<p class="p4"></p>
<p class="p4">
<span>Zapisničar                                                                                       S  U  D  I  J  A</span>
</p>
<p class="p4">
<span>Novčić Slobodanka                                                                        Tabaš Predrag</span>
</p>
<p class="p4"></p>
<p class="p4">
<span>DN-a, po primjerak:</span>
</p>
<p class="p11">
<span class="s4">-​&nbsp;</span><span>VDT Podgorica,</span>
</p>
<p class="p11">
<span class="s4">-​&nbsp;</span><span>Optuženim,</span>
</p>
<p class="p11">
<span class="s4">-​&nbsp;</span><span>Braniocima optuženih,</span>
</p>
<p class="p11">
<span class="s4">-​&nbsp;</span><span>a/a.</span>
</p>
<p class="p12">
<span>Postupljeno, dana ____________ godine</span>
</p>
<p class="p4">
<span> </span>
</p>
<p class="p4">
<span>    </span>
</p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p13"></p>


</body>