<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-family:'Calibri'}
.span2{color:#000000}
</style>
</head>
<body class="b1" style="background: #aaa;">
<div class="window1">
<div class="page1">
<p>&nbsp;</p>
<p>&nbsp;</p>
<p>&nbsp;</p>
<p style="text-align:center;">
<span class="span1"></span>
</p>
<p style="text-align:center;">
<span>                                                                                                                                  K. br. 320/17 </span>
</p>
<p>&nbsp;</p>
<p style="text-align:center;">
<span>U IME CRNE GORE</span>
</p>
<p>&nbsp;</p>
<p>
<span>Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog V. B., zbog krivičnog djela skidanje i povreda službenog pečata i znaka iz čl. 381 st. 1 Krivičnog zakonika Crne Gore, nakon javnog glavnog pretresa održanog dana 25.05.2017. godine u prisustvu državne tužiteljke M. A. i okrivljenog, dana 26.05.2017. godine izrekao je i objavio</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span2">P R E S U D U</span>
</p>
<p>&nbsp;</p>
<p>&nbsp;</p>
<p>
<span class="span2">Okrivljeni: V. B.,</span><span> JMB .............,</span><span class="span2"> od oca M. i majke V., rođene R., rođen .. ..19.. godine u Pg, sa prebivalištem u Pg - G. bb, državljanin Crne Gore,</span><span> razumije crnogorski jezik, koji je i njegov jezik, penzioner, oženjen, otac troje djece, pismen, završio srednju školu, dobrog imovnog stanja, ranije neosuđivan, protiv kojeg se ne vodi postupak za drugo krivično djelo.</span>
</p>
<p style="text-align:center;">
<span class="span2">&nbsp;</span>
</p>
<p style="text-align:center;">
<span class="span2">Kriv je</span>
</p>
<p>
<span class="span2">&nbsp;</span>
</p>
<p>
<span class="span2">Što je:</span>
</p>
<p>
<span class="span2">U periodu od 10.12.2015. godine do 25.12.2015. godine, u mjestu G., Glavni grad Pg, svjestan svog djela čije je izvršenje htio, znajući da je njegovo djelo zabranjeno, na električnom brojilu marke "Iskra Landis GYR" broj 88837216, skinuo distributivnu plombu koju je preduzeće E. Crne Gore AD Nk FC Distiribucija Pg, postavilo radi osiguranja </span><span>isključenog brojila</span><span class="span2">, nakon čega se samovoljno priključio na elektrodistributivnu mrežu, u čemu je otkriven prilikom kontrole od strane radnika oštećenog preduzeća dana 25.12.2016. godine. </span>
</p>
<p>&nbsp;</p>
<p>
<span class="span2">- čime je </span><span>izvršio </span><span class="span2">krivično djelo</span><span> skidanje i povreda službenog pečata i znaka iz čl. 381 st. 1 Krivičnog </span><span>zakonika Crne Gore.</span><span class="span2"> </span>
</p>
<p>
<span class="span2">&nbsp;</span>
</p>
<p>
<span class="span2">Pa ga sud za navedeno krivično djelo primjenom čl. 4 st. 2, čl. 32, čl. 39 i čl. 42 st. 1 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, </span>
</p>
<p>&nbsp;</p>
<p style="text-align:center;">
<span>O S U Đ U J E</span>
</p>
<p>&nbsp;</p>
<p>
<span class="span2">Na novčanu kaznu u iznosu od 600,00 (šest stotina) €, koju je okrivljeni dužan platiti u roku od 3 (tri) mjeseca po pravosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.</span>
</p>
<p>
<span class="span2">            </span>
</p>
<p>
<span class="span2">Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span2">O b r a z l o ž e nj e</span>
</p>
<p>&nbsp;</p>
<p>&nbsp;</p>
<p>
<span class="span2">Optužnim predlogom Osnovnog državnog tužilaštva Podgorica Kt. br. 144/16 od 03.05.2017. godine, okrivljenom V. B. stavljeno je na teret izvršenje krivičnog djela skidanje i povreda službenog pečata i znaka iz čl. 381 st. 1 Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu. </span>
</p>
<p>
<span class="span2">Okrivljeni je u odbrani datoj u prethodnom postupku naveo da je nastanjen u mjestu G., gdje u porodičnoj kući živi sa suprugom i dvoje djece. U decembru 2015. godine su dolazili radnici distribucije koji su mu tom prilikom isključili struju zbog duga za utrošenu električnu energiju, te sačinili zapisnik, koji on nije htio da potpiše. Nakon nekoliko dana radnici distribucije su ponovo došli da izvrše kontrolu njegovog brojila, kojoj kontroli on nije prisustvovao, jer je bio u Bg, i konstatovali da je na istom skinuta distributivna plomba. Predmetno brojilo se nalazi na stubu, koji je smješten na njegovom imanju, i to na udaljenosti od otprilike 20 - 30 metara od njegove kuće, u ormaru E.za koji ne zna da li je zaključan ili ne, jer nikad nije prilazio istom niti bilo šta dirao. Ne zna kada mu je struja ponovo priključena, niti ko je istu priključio, a naglasio je da je njegovo imanje oko kuće ograđeno sa žicom visine od oko 1 m - 1,20 m. Na glavnom pretresu je različito naveo da je bio prisutan kada su radnici E. drugi put došli u kontrolu i tada su ga obavijestili da je skinuta distributivna plomba, a naveo je i da se toga dobro sjeća. Njegova kuća je površine oko 100 m², ima prizemlje i potkrovlje i nalazi se na velikom placu koji je ograđen. Stub na kojem se nalazi predmetno brojilo nalazi se u njegovom dvorištu, na petnaestak metara od njegove kuće. U kući osim njega živi i njegova supruga i njihova tri odrasla sina. Nakon što mu je isključena struja, u kući su boravili pod šterikama, bila je zima, pa im nije trebao frižider, kuvalo se na ognjištu, a na šporetu su grijali vodu za kupatilo, sve po starinski. Kada su radnici distribucije ponovo došli u kontrolu, struja mu nije bila priključena, a ne zna kada mu je priključena. Sada ima struju, ali ne zna ko i kad mu je istu priključio, a to nije uradio on, niti je angažovao nekog da to uradi i ne zna ko je to mogao učiniti. U njegovu kuću ne može svako da dođe i da radi oko struje. Razlike u kazivanju u odnosu na odbranu datu u prethodnom postupku je pojasnio navodeći da je tačno da je u vrijeme druge kontrole od strane radnika E. bio u Bg, zbog zdravstvenih razloga, i ne zna zašto je na glavnom pretresu rekao da je bio prisutan i da su radnici rekli da je skinuta distributivna plomba. Ne zna da li su radnici E. njemu ponovo prikačili struju. Nije mogao da objasni kako je moguće da ne zna ko mu je prikačio porodičnu kuću na elektromrežu. Žena mu ima zdravstvenih problema i rijetko izlazi iz kuće, tako da ona ne zna ko im je priključio struju, on stalno po nešto radi, pa zbog toga ne zna, a sinovi mu se ne razumiju u struju, tako da oni nisu priključili brojilo. Postupak koji se vodi protiv njega ne doživljava kao nešto neozbiljno, a smatra da je i S. za ljude. </span>
</p>
<p>
<span class="span2">Sud je u dokaznom postupku saslušao ovlašćenog predstavnika CEDIS - a N. S. S. i svjedoke S. Č. i R. L., pročitao zapisnik o kontroli mjernog mjesta br. 33563 od 10.12.2015. godine, zapisnik o kontroli mjernog mjesta br. 33721 od 25.12.2015. godine i izvod iz registra kaznenih evidencija Ministarstva pravde KE 777/2017 od 12.05.2017. godine.</span>
</p>
<p>
<span class="span2">Ovlašćena predstavnica CEDIS - a N. S. S. je na glavnom pretresu navela da nema neposrednih saznanja o kontrolama koje su vršene kod okrivljenog, te da se u ime oštećenog preduzeća pridružuje krivičnom gonjenju protiv istog, dok ne postavlja imovinskopravni zahtjev.</span>
</p>
<p>
<span class="span2">Svjedok S. Č. je u iskazu datom u prethodnom postupku i na glavnom pretresu saglasno u bitnom naveo da je dana 10.12.2015. godine sa kolegom R. L. vršio kontrolu objekta vlasništvo V. B., koji se nalazi u G. kojom prilikom su istog isključili sa energetske mreže, zbog neplaćenog duga za utrošenu električnu energiju. Sačinili su zapisnik o kontroli mjernog mjesta, ali se ne sjeća da li je okrivljeni bio prisutan prilikom kontrole. Dana 25.12.2015. godine ponovo je sa kolegom R. L. obišao navedeni objekat gdje su kontrolom utvrdili da je prethodno postavljena distributivna plomba skinuta, te da se potrošač samovoljno priključio na brojilu, pa samim tim i na energetsku mrežu. Sačinili su zapisnik i potrošača isključili, te brojilo ponovo plombirali. Brojilo se nalazi na priključnom stubu, koji se nalazi u privatnom vlasništvu, a na udaljenosti od oko 10 - 15 metara od kuće okrivljenog, i isto je smješteno u ormaru koji je zaključan tipskim univerzalnim ključem, koji po pravilu posjeduju samo radnici distribucije, ali postoji mogućnost da i drugi dođu do tog ključa, a nije siguran da li je ormar gdje je smješteno predmetno brojilo kritičnom prilikom bio zaključan. </span><span>Na glavnom pretresu je naveo da nakon druge kontrole on i njegov kolega više nisu dobijali nalog da idu u kontrolu ili na ponovno isključenje ovog mjernog mjesta. Kada se radi ponovo priključenje potrošača obaveza je da se sačini zapisnik, ekipa izlazi na lice mjesta, u zapisnik unosi sve potrebne podatke, skida plombu koja je do tada bila postavljena, priključuje brojilo i ponovo stavlja plombu. Nikad mu se nije desilo da izađe i da izvrši ponovno priključenje, a da o tom ne sačini zapisnik. Obaveza je zvanične ekipe da zapisnik sačini i da ga nakon toga preda šefu. Ako je brojilo napolju, nije neophodno da ponovnom priključenju prisustvuje vlasnik brojila.</span>
</p>
<p>
<span class="span2">Svjedok R. L. je u iskazu datom na glavnom pretresu naveo da je dobio nalog da sa kolegom S. Č. izađe na lice mjesta i izvrši isključenje brojila koje je vlasništvo okrivljenog, i to iz razloga jer je potrošač imao dug za utrošenu električnu energiju. Predmetno brojilo se nalazilo na priključnom stubu koji je udaljen od kuće okrivljenog na nekih 10 - 15 metara i ne sjeća se da li je okrivljeni bio prisutan prilikom isključenja. Nakon nekoliko dana pošli su u kontrolu isključenih brojila i tom prilikom su zatekli da je brojilo ponovo priključeno i da je bila skinuta distributivna plomba. O ovim kontrolama su sačinili zapisnik. Ormar je oba puta bio zatvoren, a isti se može otvoriti tipskim ključem koji otvara svaki od ovih ormara. Da bi ponovo priključili potrošača na elektromrežu, moraju dobiti nalog, a koliko je njemu poznato takav nalog za okrivljenog njegova ekipa nije dobijala i nema saznanja da li je okrivljeni ponovo priključen. Ekipe distribucije imaju službenu obavezu da prilikom ponovnog uključenja potrošača sačine zapisnik i u njega unesu sve potrebne podatke. Ako je okrivljeni ponovo priključen o tome postoje podaci u Elektrodistribuciji.</span>
</p>
<p>
<span class="span2">Iz zapisnika o kontroli mjernog mjesta br. 33563 od 10.12.2015. godine proizilazi da su radnici E. CG AD Nk FC D. Pg S. Č. i R. L. izvršili kontrolu mjernog mjesta kod okrivljenog V. B. u mjestu G., na električnom brojilu marke LANDIS, br. 88837216. Krajnji kupac je isključen sa mreže po nalogu FC Snadbijevanje zbog duga od 9.915,39 €, i to na brojilu, a mjerno mjesto je na stubu, koji je u privatnom posjedu. Poslije kontrole brojilo je plombirano plombom AB 88772. Zapisnik je ostavljen u ormaru mjernog mjesta, a predstavnik potrošača nije potpisao zapisnik, već je konstatovano da nije prisutan.</span>
</p>
<p>
<span class="span2">Iz zapisnika o kontroli mjernog mjesta br. 33721 od 25.12.2015. godine proizilazi da su radnici E. Crne Gore AD Nk FC D. Pg S. Č. i R. L. izvršili kontrolu mjernog mjesta kod okrivljenog u mjestu Grbavci, na električnom brojilu marke LANDIS, br. 88837216, te da je prilikom kontrole utvrđeno da je potrošač samovoljno priključio svoj objekat na elektrodistributivnu mrežu, a nakon što je prethodno isključen zbog duga za utrošenu električnu energiju od 9.915,39 €, na način što je skinuo distributivnu plombu na brojilu i svoj objekat priključio na brojilo. Potrošač je ponovo isključen na brojilu, koje je plombirano plombom AB 87922. Mjerno mjesto nalazi se na stubu, koji je u privatnom posjedu. Zapisnik je ostavljen u ormaru mjernog mjesta, a predstavnik potrošača nije potpisao zapisnik, već je konstatovano da nije prisutan.</span>
</p>
<p>
<span class="span2">Nakon </span><span>savjesne ocjene svakog dokaza pojedinačno i svih dokaza zajedno, dovodeći ih u vezu sa odbranom okrivljenog sud je nesumnjivo utvrdio da je okrivljeni V. B. </span><span class="span2">u periodu od 10.12.2015. godine do 25.12.2015. godine, u mjestu G.i, Glavni grad Pg, na električnom brojilu marke "Iskra Landis GYR" broj 88837216, skinuo distributivnu plombu koju je preduzeće E. Crne Gore AD Nk FC D. Pg, postavilo radi osiguranja </span><span>isključenog brojila</span><span class="span2">, nakon čega se samovoljno priključio na elektrodistributivnu mrežu, u čemu je otkriven prilikom kontrole od strane radnika oštećenog preduzeća dana 25.12.2016. godine. </span>
</p>
<p>
<span class="span2">Činjenično stanje sud je utvrdio iz iskaza svjedoka S. Č. i R. L., koji su se na saglasan način izjasnili po pitanju odlučnih činjenica, navodeći da su kao zaposleni u E. Crne Gore AD Nk FC D. Pg dobili nalog da dana 10.12.2015. godine izvrše kontrolu mjernog mjesta koje se vodi na okrivljenog V. B., koje se nalazi u G., i tom prilikom su istog isključili sa elektro - energetske mreže, zbog duga za utrošenu električnu energiju, brojilo blombirali i sačinili zapisnik o kontroli mjernog mjesta. Dana 25.12.2015. godine zajedno su pošli u kontrolu isključenih brojila kada su utvrdili da je prethodno postavljena distributivna plomba skinuta, te da se potrošač samovoljno priključio na brojilu, pa samim tim i na energetsku mrežu. Sačinili su zapisnik i potrošača isključili, te brojilo ponovo plombirali. Iskaze ovih svjedoka sud je u cjelosti prihvatio ocijenivši ih kao istinite, imajući u vidu da, osim što su saglasni po pitanju bitnih činjenica, isti su potvrđeni i materijalnim dokazima, odnosno zapisnicima o kontrolama mjernog mjesta koje se vodi na okrivljenog, u čiju sadržinu sud nije imao razloga da sumnja, kao i činjenicu da stranke na iste nisu imale primjedbi. Naime, u zapisnicima o kontrolama mjernog mjesta br. 33563 od 10.12.2015. godine i br. 33721 od 25.12.2015. godine konstatovano je da su svjedoci S. Č. i R. L., kao radnici E. CG izvršili kontrolu mjernog mjesta kod okrivljenog Vladimira Bogdanovića u mjestu Grbavci, dana 10.12.2015. godine, i to na električnom brojilu marke LANDIS, br. 88837216, te da su okrivljenog isključili sa mreže po nalogu FC Snadbijevanje zbog duga od 9.915,39 €, a da se mjerno mjesto nalazi na stubu, koji je u privatnom posjedu, kao i da su nakon kontrole električno brojili plombirali distributivnom plombom AB 88772, dok su prilikom kontrole od 25.12.2015. godine navedeni svjedoci utvrdili da je okrivljeni nakon isključenja samovoljno priključio svoj objekat na elektrodistributivnu mrežu, na način što je skinuo distributivnu plombu na brojilu i svoj objekat priključio na brojilo.  </span>
</p>
<p>
<span class="span2">Cijeneći psihički odnos okrivljenog prema izvršenom krivičnom djelu, sud je našao da je okrivljeni postupajući na naprijed opisani način bio svjestan da skida distributivnu plombu postavljenu od strane zaposlenih službenika EPCG FC D. Pga u cilju osiguranja predmeta, odnosno isključenog brojila, koja kao takva predstavlja službeni znak, te da je upravo to i htio, čime je postupao sa direktnim umišljajem kao oblikom vinosti, pa su se u njegovim radnjama pored objektivnih stekli i subjektivni elementi krivičnog djela </span><span>skidanje i povreda službenog pečata i znaka iz čl. 381 st. 1 Krivičnog </span><span>zakonika Crne Gore.</span>
</p>
<p>
<span class="span2">Imajući u vidu da je sud tokom postupka nesumnjivo utvrdio činjenicu da su zaposleni u EPCG AD Nk FC D. Pg, koji se shodno čl. 142 st. 3 tač. 3 Krivičnog zakonika Crne Gore smatraju službenim licima, postavili službeni znak, odnosno elektrodistributivnu plombu, radi osiguranja predmeta, odnosno radi osiguranja predmetnog brojila okrivljenog koje su prethodno isključili sa elektro distributivne mreže, sud je precizirao činjenični opis u izreci presude, na način što je umjesto riječi "osiguranja ispravnosti i tačnosti mjerenja utrošene električne energije", koje su bile navedene u optužbi, naveo da je predmetna plomba bila postavljena radi "osiguranja</span><span> isključenog brojila</span><span class="span2">". Ovo iz razloga što je okrivljeni isključen sa elektro mreže kako više ne bi mogao koristiti električnu energiju, pa je i sama elektrodistributivna plomba bila postavljena ne da bi osigurala ispravnost i tačnost mjerenja utrošene električne energije, jer se električna energija nakon isključenja nije mogla trošiti, već osiguranja isključenog brojila, odnosno zaštite istog od neovlašćenog priključenja na elektro mrežu. Imajući u vidu da je sud shodno utvrđenom činjeničnom stanju samo precizirao činjenični opis u izreci presude, pritom ne stavljajući okrivljenom na teret više kriminalne djelatnosti u odnosu na optužbu, te da je na taj način izreku presude učinio </span><span class="span2">razumljivom, sud nalazi da time ne povrijeđuje identitet presude i optužbe u smislu čl. 446 u vezi čl. 369 st. 1 Zakonika o krivičnom postupku. </span>
</p>
<p>
<span class="span2">Sud je cijenio i odbranu okrivljenog koji je u bitnom naveo da nije on skinuo predmetnu distributivnu plombu, niti zna ko je to učinio, ali sud njegovu odbranu nije prihvatio, nalazeći da je ista nelogična, neubjedljiva i sračunato data u cilju izbjegavanja krivice. Naime, potpuno je nelogično da okrivljeni ne zna ko je priključio struju u njegovoj kući, kao ni kada je to učinio, posebno kod činjenice da se to desilo u decembru mjesecu, dakle u zimskom periodu kada su potrebe domaćinstva za električnom energijom najveće. Takođe, sasvim je nelogično da distributivnu plombu skine i brojilo priključi bilo ko drugi osim okrivljenog, posebno kod činjenice da se brojilo nalazilo na priključnom stubu koji je u privatnoj svojini okrivljenog, na samo petnaestak metara od njegove kuće, odnosno u njegovom dvorištu, oko kojeg se nalazi ograda, i kojem prema navodima samog okrivljenog nije mogao da pristupi ko god hoće. Kada se pritom ima u vidu da je upravo okrivljeni vlasnik kuće i predmetnog brojila, sasvim je očekivano da niko drugi osim njega nema interes da vršenjem krivičnog djela ponovo priključi njegovu kuću na elektro mrežu, pa je otuda njegovo objašnjenje da ne zna ko je to učinio, kao ni kada je to učinjeno u najblažu ruku neubjedljivo. Pritom je sud posebno cijenio i brojne protivrječnosti u odbrani okrivljenog, koji je prvo u prethodnom postupku rekao da u kući živi sa suprugom i dvoje djece, da bi na glavnom pretresu rekao da sa njima živi i treći sin, zatim da nije bio prisutan kontroli mjernog mjesta od 25.12.2015. godine, da bi na glavnom pretresu naveo da je bio prisutan i da se te kontrole dobro sjeća, što je još jednom izmjenio kada mu je ukazano na odstupanje, bez bilo kakvog logičnog objašnjenja. Upravo navedene nelogičnosti i protivrječnosti ukazuju da je odbrana okrivljnog sračunata na to da po svaku cijenu opovrgne bilo kakvu vezu između njega, odnosno njegovog djelovanja i činjenice da je u zimskom periodu skinuta distributivna plomba sa njegovog brojila i njegova kuća ponovo bespravno priključena na elektro mrežu.</span>
</p>
<p>
<span>Prilikom odlučivanja o kazni, a imajući u vidu svrhu kažnjavanja, sud je u smislu čl. 42 st. 1 Krivičnog zakonika Crne Gore, cijenio sve okolnosti koje su od uticaja da kazna bude manja ili veća, pa je na strani okrivljenog kao olakšavajuće okolnosti cijenio njegove lične i porodične prilike, odnosno da je okrivljeni lice starije životne dobi, penzioner i otac troje punoljetne djece, kao i njegov raniji život i s tim u vezi raniju neosuđivanost, što je sud utvrdio iz izvoda iz registra kaznenih evidencija Ministarstva pravde KE 777/2017 od 12.05.2017. godine, dok otežavajućih okolnosti nije bilo. Takođe, sud je posebno cijenio imovno stanje okrivljenog i činjenicu da je sam naveo da je vlasnik porodične kuće od 100 m</span><sup>2</sup><span>, koja se nalazi na njegovom placu od 700 m</span><sup>2</sup><span>, da pored toga ima i dva i po rala obradivog poljoprivrednog zemljišta koje obrađuje, mjesečnu penziju od 220 eura, kao i da honorarno radi za dnevnicu pružajući ugostiteljske usluge kao konobar. Cjeneći sve navedene okolnosti sud je našao da je okrivljenom opravdano izreći blažu kaznu propisanu za predmetno krivično djelo, odnosno da istom nije neophodno izreći kaznu zatvora, pa je primjenom čl. 39 Krivičnog zakonika Crne Gore okrivljenog osudio na novčanu kaznu u iznosu od šest stotina eura, nalazeći da je ovako odmjerena kazna</span><span> </span><span>adekvatna težini izvršenog krivičnog djela i ličnosti okrivljenog kao učinioca, te da će se sa istom u svemu ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe krivičnih sankcija iz čl. 4 st. 2 Krivičnog zakonika Crne Gore. Ovako odmjerena kazna će po uvjerenju suda nesumnjivo dovoljno uticati na okrivljenog da ubuduće ne čini krivična djela, kao i da shvati težinu učinjenog krivičnog djela i posledice istog, kojih okrivljeni sudeći po njegovom držanju nakon učinjenog krivičnog djela očigledno nije svjestan, a pored toga će uticati i na druge da ne čine krivična djela, i izraziti jasnu društvenu osudu zbog učinjenog krivičnog djela, pa će se sa istom u potpunosti ostvariti ciljevi kako specijalne, tako i generalne prevencije. </span>
</p>
<p>
<span>Sud je u smislu čl. 39 st. 5 i st. 6 Krivičnog zakonika Crne Gore odredio, da će se ako okrivljeni ne plati novčanu kaznu u roku od tri mjeseca po pravosnažnosti presude, ista </span><span>zamijeniti kaznom zatvora, tako što će se za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.</span>
</p>
<p>
<span>Na osnovu čl. 226 i čl. 229 Zakonika o krivičnom postupku sud je obavezao okrivljenog da na ime troškova krivičnog postupka plati iznos</span><span> od 30,00</span><span> €, koji se odnosi </span><span>na ime sudskog paušala kao dijela troškova krivičnog postupka, koji iznos je odmjeren shodno </span><span>trajanju i složenosti postupka i imovnom stanju okrivljenog</span><span>.</span>
</p>
<p>
<span>Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.   </span>
</p>
<p>&nbsp;</p>
<p style="text-align:center;">
<span>OSNOVNI SUD U PODGORICI</span>
</p>
<p style="text-align:center;">
<span>Dana, 26.05.2016</span><span>. godine</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>
<span>ZAPISNIČARKA                                                                            </span><span>          S U D I J A </span>
</p>
<p>
<span>Edina Kraja,s.r.                                                                 </span><span> </span><span>                 Rade Ćetković,s.r.</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>
<span>                PRAVNA POUKA: Protiv ove presude dozvoljena je</span>
</p>
<p>
<span></span><span></span><span></span><span>         žalba u roku od 8 dana od dana </span>
</p>
<p>
<span></span><span></span><span></span><span>         prijema prepisa iste, Višem sudu</span>
</p>
<p>
<span></span><span></span><span></span><span>         u Podgorici, a preko ovog suda.</span>
</p>
<p>&nbsp;</p>
<p>
<span>                                                 ZTO. Edina Kraja</span>
</p>
<p>&nbsp;</p>
<p>&nbsp;</p>
</div>
</div>


</body>