<div style="text-align: right;">
	K.br. 30/2011</div>
<br>
<br>
<div style="text-align: center;">
	U IME NARODA</div>
<br>
<br>
VIŠI SUD U PODGORICI, kao prvostepeni krivični u vijeću sastavljenom od sudije Vesne Moštrokol, kao predsjednika vijeća i sudija porotnika Pavićević Dobrice i Vlahović Velimira, kao članova vijeća, uz učešće Anke Raković, kao zapisničara, u krivičnom predmetu protiv M.M iz H.N, koga brani S.D., advokat iz P., zbog krivičnog djela teško djelo protiv bezbjednosti javnog saobraćaja iz čl. 348 st.2 u vezi čl.339 st.1&nbsp; Krivičnog zakonika, po optužnici Višeg državnog tužioca u Podgorici Kt.br. 246/10 od 08.02.2011.godine, koju je na glavnom pretresu zastupala Lakić Ljiljana, zamjenik VDT-a u Podgorici, nakon održanog usmenog, glavnog i javnog pretresa, započetog 29.03.2011.godine, završenog istog dana, u prisustvu zastupnika optužbe, optuženog i njegovog branioca, nakon tajnog vijećanja i glasanja, donio je 01.04.2011.godine i istog dana javno objavio:<br>
<br>
<div style="text-align: center;">
	P R E S U D U</div>
<br>
<br>
Optuženi:<br>
<br>
M.M, zvani B., JMBG........, rodjen ......godine u K., sa prebivalištem u I., ul. T.br....., državljanin Crne Gore, završio srednju školu, zaposlen u firmi “P. m.”, oženjen, otac dvoje djece, srednjeg imovnog stanja, ranije neosudjivan, lišen slobode u periodu od 22.11.2010. godine do 24.11.2010. godine,<br>
<br>
<br>
<div style="text-align: center;">
	K r i v&nbsp;&nbsp; j e</div>
<br>
<br>
Zato što je:<br>
<br>
Dana 22.11.2010. godine, oko 17,00 časova, na magistralnom putu Podgorica – Virpazar, u mjestu Golubovci, ne pridržavajući se saobraćajnih propisa iz čl. 13 st.1 čl.31 st.1 i čl. 200 st.1 Zakona o bezbjednosti saobraćaja na putevima (ZOBS-a na putevima), ugrozio saobraćaj i doveo u opasnost život i tijelo ljudi, na način što je upravljajući putničkim motornim vozilom marke “Mercedes 190”, reg. oznake HN...., iz pravca Podgorice, pod dejstvom alkohola u pripitom stanju pri koncentraciji od 1,04 promila apsolutnog alkohola u krvi, brzinom od 67 km/h, koja brzina nije bila prilagodjena okolnostima, karakteristikama i stanju puta – mokrom i klizavom kolovozu, smanjenoj vidljivosti i noćnim uslovima vožnje, u kojim uslovima bi bezbjedna brzina bila 40,1 km/h, tako da vozilo može blagovremeno da zaustavi pred svakom preprekom koju pod datim uslovima može da predvidi, nije obratio dužnu pažnju na pješaka oštećenu P.D, koja se kretala desnom ivicom kolovoza u istom smjeru, usljed kojih propusta je prednjim desnim dijelom svog vozila, udario pješaka – oštećenu P.D, kojom prilikom je kod oštećene usljed razorenja kičmene moždine, na mjestu preloma kičmenog stuba i iskrvavljenja iz rascjepa aorte i raskidanih krvnih sudova oko višestrukih preloma kostiju, nastupila smrt<br>
<br>
- čime je izvršio krivično djelo teško djelo protiv bezbjednosti javnog saobraćaja iz čl. 348 st. 2 u vezi čl. 339 st. 1 Krivičnog zakonika<br>
<br>
- pa ga sud primjenom citiranih zakonskih odredbi, te odredbi čl. 4, 15, 32, 36, 42, 45, 46 i 51 Krivičnog zakonika, te odredbi 199, 202, 212 i 364 Zakonika o krivičnom postupku<br>
<br>
<br>
<div style="text-align: center;">
	O S U Đ U J E</div>
<br>
<br>
Na kaznu zatvora u trajanju od 1(jedne) godine i 6 (šest )mjeseci u koju kaznu će mu se uračunati vrijeme lišenja slobode od 22.11.2010. godine do 24.11.2010. godine.<br>
<br>
OBAVEZUJE SE optuženi da na ime troškova krivičnog postupka uplati ovom sudu novčani iznos od&nbsp; 368,50 € (tristašesdesetosam eura i pedest centi), a naime paušala iznos od 100 € (sto eura), sve u roku od 15 dana po pravosnažnosti presude, pod prijetnjom prinudnog izvršenja.<br>
<br>
Porodica pok. P. D., upućuje se na parnicu da u istoj ostvare svoj imovinsko – pravni zahtjev.<br>
<br>
<div style="text-align: center;">
	O b r a z l o ž e nj e</div>
<br>
<br>
Optužnicom VDT-a u Podgorici Kt.br. 246/10 od 03.02.2011.godine, optuženom M.M. stavljeno je na teret izvršenje krivičnog djela teško djelo protiv bezbjednosti javnog saobraćaja iz čl. 348 st.2 u vezi čl.339 st.1&nbsp; Krivičnog zakonika, pri kojoj optužnici je njen zastupnik, ostao do kraja glavnog pretresa, navodeći da provedenim dokazima potvrđeno izvršenje krivičnog djela, sa kojih razloga je predložio sudu da optuženog, za krivično djelo stavljeno mu na teret, oglasi krivim i osudi po zakonu.<br>
<br>
Optuženi je&nbsp; prije iznošenja svoje odbrane naveo da prihvata krivicu i iskreno se kaje, javno izražavajući saučešće porodici P., zahvaljujući im na pruženoj ruci oprosta, navodeći da je kritičnog dana došao u Podgoricu kako bi prisustvovao sahrani majke njegovog druga C. M., te da je prilikom služenja popio dvije čašice rakije,a nakon toga je ostao na ručku kod porodice C. i prilikom objeda popio dvije čaše crnog vina. Odlučio je se opet vrati kroz tunel preko Sutomora i vozeći od Tuzi do Golubovaca bilo je sve u redu. Put je bio pregledan i osvijetljen do Golubovaca, međutim kako je prošao spomenik u Golubovcima u mjestu gdje se skreće prema&nbsp; Plavnici, uličnog osvjetljenja nije bilo. Kiša je padala i bilo je nevrijeme. U jednom trenutku osjetio je tup udar u prednjem desnom dijelu vozila, nakon čega je povukao upravljač u lijevo, a zatim u desno&nbsp; i sišao van kolovoza na zemljanom dijelu. Imao je predosjećaj da je udario u životinju, a u tom trenutku nije bilo nijednog vozila na kolovozu.Nakon što je izašao iz vozila vidio je tijelo pješaka kako leži licem okenutim ka podlozi. U tom momentu je stalo neko vozilo i čovjeku iz istog je rekao da je najvjerovatnije ubio ženu i da pozove nekog, nakon čega je sačekao dolazak policije. Neposredno prije kontakta sa pješakom na vozilu su bila upaljena kratka svijetla, a kretao se otprilike brzinom od 50 km/h. Istakao je&nbsp; da žali zbog smrti pješaka P. D. i kaje se zbog izvršenog djela, ali da je splet okolnosti takav da nije mogao uočiti pokojnu P., koja je na sebi imala crnu odjeću.<br>
<br>
Branilac optuženog u završnoj riječi je rekao je optuženi iskazao iskreno žaljenje za nastalom posljedicom tj. za događajem koji je u velikoj mjeri izmijenio i njegov život i da po njegovom uvjerenju zaslužuje što blažu kaznu zbog svog stava i ponašanja nakon izvršenog krivičnog djela.<br>
<br>
U dokaznom postupku sud je proveo sledeće dokaze: saslušao predstavnika oštećene porodice pok.P. D., njenog bratanića P. V., pročitao zapisnik o uviđaju saobraćajne nezgode Uprave policije – Područne jedinice Podgorica Ku.br.1048/2010 od 24.11.2010.godine, zapisnik o uviđaju istražnog sudije Osnovnog suda u Podgorici Kri.br. 10/1366 od 22.11.2010.godine, izvještaj KC CG – Odjeljenja za sudsku medicinu broj 1796 od 23.11.2011.godine, o koncentraciji alkohola u krvi i urinu kod optuženog M.M, izvještaj KC CG – Odjeljenja za sudsku medicinu broj 1797 od 23.11.2011.godine, o koncentraciji alkohola u krvi i urinu kod optuženog M.M, na saglasan predlog stranaka pročitao: obdukcioni zapisnik Kliničkog centra Crne Gore – Odjeljenja za sudsku medicinu Podgorica S.br. 193/2010 za pokojnu P.D, nalaz i mišljenje sudskog vještaka iz oblasti mašinske i saobraćajne struke Č. G. dipl.maš.saobr.ing., Ki.b.216/2010 od 10.01.2010.godine, zaključak i mišljenje sudskog vještaka medicinske struke&nbsp; prof.dr M. Š., specijaliste za sudsku medicinu Ki.br.216/2010 od 20.01.2010.godine,&nbsp; pročitao izvještaj AMD ,,Bećo Lazović” DOO Podgorica o vanrednom tehničkom pregledu&nbsp; motornog vozila marke ,,Mercedes 190” reg.br.HN....., VTP 89 89 od 24.11.2010.godine, izvod iz kaznene evidencije Uprave policije – Ispostava Kotor broj 245/10-5333 od 01.12.2010. godine za optuženog M.M, izvršio uvid u skicu lica mjesta predmetne saobraćajne nezgode, fotodokumentaciju Uprave policije- Područna jedinica Podgorica - Ekspozitura za bezbjednost saobraćaja broj 3707 od 22.11.2010. godine,&nbsp; fotodokumentaciju Uprave policije - Područna jedinica Podgorica - Ekspozitura za bezbjednost saobraćaja broj 3707/1&nbsp; od 23.11.2010.godine.<br>
<br>
Predstavnik oštećene porodice pok P.D, njen bratanić P. V., u svojoj izjavi naveo je da nije bio očevidac predmetnog događaja, već da je za saznao za nezgodu od brata od strica, tako da nije ni bio prisutan tokom uviđaja. Njegova pokojna tetka živjela je sama u svojoj kućici u centru Golubovaca i sve je bilo u redu što se tiče njene komunikacije, vida i kretanja. Čuo je da je otišla do Doma zdravlja gdje je navodno zaboravila zdravstvenu knjižicu, a onda pošla da posjeti prijatelje koji žive u blizini Doma zdravlja, ali jedno 500 metara dalje, u pravcu Virpazara. Istakao je da se porodica ne pridružuje krivičnom gonjenju ali postavlja imovinsko pravni zahtjev koji će ostvarivati tokom krivičnog&nbsp; ili drugog postupka.<br>
<br>
U zapisniku o uviđaju saobraćajne nezgode Uprave policije – Područne jedinice Podgorica Ku.br.1048/2010 od 24.11.2010.godine, konstatovano je da je na zemljanom putu sa desne strane kolovoza gledano iz pravca Podgorice u pravcu Virpazara zatečeno beživotno tijelo P.D, koje je bilo okrenuto prednjim dijelom ka zemlji i da je ista na sebi imala suknju, bluzu i krpu na glavi, sve u crnoj boji. Vozilo HN ....sa kojim je upravljao M.M je zatečeno uz desnu ivicu kolovoza, lijevim točkovima na kolovozu, desnim na zemljanoj površini a prednjim dijelom okrenutim u pravcu Virpazara. Vozač M. je zatečen na licu mjesta pri čemu je odmah po dolasku uviđajne policije alkotestiran i ustanovljena mu je&nbsp; koncentracija alkohola u organizmu u iznosu od 0.94. Put je podijeljen na dvije kolovozne trake i sa obe trake se nalaze zemljana proširenja. Isti nije ovijetljen i u vrijeme saobraćajne nezgode bio je mokar od padavina. Brzina kretanja vozila na dijelu gdje se dogodila nezgoda je ograničena,vidno je postavljen saobraćajni znak iz pravca Podgorice u pravcu Virpazara na 80 km a iz suprotnog smjera na 60 km. Na licu mjesta zatečeni su tragovi kočenja vozila HN .....i tragovi kretanja stacionirani uz desnu ivicu kolovoza. Pregledom vozila zatečena su oštećenja&nbsp; desnog fara prednjeg vjetrobranskog stakla, poklopca motora a na prednjem desnom blatobranu tragovi vlakna odjeće pješaka.<br>
<br>
Iz zapisnika o uviđaju istražnog sudije Osnovnog suda&nbsp; u Podgorici Kri.br. 10/1366 od 22.11.2010.godine, utvđeno je da je isti sačinjen povodom saobraćajne nezgode koja se dogodila dana&nbsp; 22.11.2010.godine oko časova, na magistalom putu Podgorica – Bar, a kojom prilikom je jedno lice – pješak smrtno stradalo. U saobraćajnoj nezgodi su učestvovali pmv. marke ,,Mercedes” tip 190, reg.oznaka HN...., kojim je upravljao vlasnik M.M. i pješak D. P.. Kao lice mjesta je konstatovan magistalni put Podgorica – Bar, selo Golubovci i izlaskom na pomenuto mjesto zatečena je uviđajna ekipa UP PJ Podgorica i vozilo koje je učestvovalo u nezgodi. Vozač M. se nije nalazio na licu mjesta već je isti od uviđajne ekipe bio upućen u Urgentni&nbsp; centar KC radi uzimanja uzoraka krvi i urina, a radi analize na eventualno prisustvo alkohola. Tijelo pok. pješaka D.P je prebačeno na odjeljenje patologije, gdje je naložena obdukcija sudskom vještaku M. Š.. Smrt pješaka je konstatovao dežurni ljekar hitne pomoći u 17,00 časova. Na mjestu nezgode kolovoz je od alfaltnog zastora, širine 6,60 metara, namijenjen za odvijanje dvosmjernog mješovitog saobraćaja, a isti je podijeljen na dvije sabraćajne trake uzdužnm neisprekidanom linijom. Sa obje strane kolovoza se nalaze zemljana proširenja, a kolovoz je oivičen sa obje strane, uzdužnom bijelom linijom. Na mjestu&nbsp; nezgode ne postoji ulična rasvjeta, a u zoni mjesta nezgode gledano iz pravca Podgorice nalazi se saobraćajni znak ograničenja brzine na 80 m/h. Vozilo se kretalo iz pravca Podgorice u pravcu Bara. Magistralni put u zoni dešavanja saobraćajne nezgode se prostire po pravcu više stotina metara, isti je u potpunosti pregledan. U vrijeme vršenja uviđaja, bilo je veče, nije bilo padavina, mada je asfalt bio mokar usled činjenice da je predmetnog dana padala kiša. Predmetno vozilo je zatečeno pored desne kolovozne trake, i to prednjim i zadnjim lijevim točkom na udaljenosti od 10 cm, od bijele linije koja se nalazi na ivici kolovoza. Na licu mjesta je zatečeno više materijalnih tragova koji su fiksirani, i isti unešeni u skicu lica mjesta, koju su sačinili ovlaćena lica uviđajne ekipe UP PJ Podgorica, a sve pod nadzorom istražnog sudije i vještaka saobraćajne struke&nbsp; G. Č. Na predmetnom vozilu je u potpunosti bio&nbsp; polomljen desni far, ulubljena hauba iznad desnog fara, napuklo prednje vjetrobransko staklo u donjem desnom uglu, ulubljena hauba u prednjem desnom dijelu u zoni ispod napuklog prednjeg vjetrobranskg stakla. Između desnog žmigavca i prednjeg desnog blatobrana su zatečena vlakna odjeće pješaka.<br>
<br>
Materijalni tragovi zatečeni na licu mjesta, konstatovani u zapisnicima o uviđaju vjerno su prikazani na skici lica mjesta predmetne saobraćajne nezgode, kao i fotoelaboratu Uprave policije- Područna jedinica Podgorica - Ekspozitura za bezbjednost saobraćaja broj 3707 od 22.11.2010. godine.<br>
<br>
<br>
Iz izvještaja KC Odjeljenja za sudsku medicinu broj 1796 i broj 1797 od 23.11.2011.godine,&nbsp; o koncentraciji alkohola u krvi i urinu kod optuženog&nbsp; M.M i zaključka i mišljenja&nbsp;&nbsp; sudskog vještaka medicinske struke prof.dr M. Š., specijaliste za sudsku medicinu Ki.br.216/2010 od 20.01.2010.godine,&nbsp; utvrđeno je da je od optuženog u dva navrata uzeta krv na analizu, i to prvi put 120 minuta nakon saobraćajne nezgode, kada je u krvi ustanovljena koncentracija alkohola od 0,78 promila, a u urinu 0,97 promila, i drugi put 155 minuta nakon saobraćajne nezgode kada je u krvi ustanovljena koncentracija alkohola od 0,47 promila, pa kako je koncentracija alkohola u krvi visočija prilikom prvog uzimanja krvi, to je analizom ustanovljena faza eliminacije alkohola iz organizma, što omogućava primjenu Windmarkove metode za izračunavanje alkohola u krvi, pa se može zaključiti da je koncentracija alkohola u krvi kod optuženog za vrijeme nezgode iznosila 1,04 do 1,12 promila, što klinički predstavlja pripito stanje.<br>
<br>
Iz obdukcionog zapisnika Kliničkog centra Crne Gore – Odjeljenja za sudsku medicinu Podgorica S.br. 193/2010, utvrđeno je da je dana 23.11.2010.godine izvršena obdukcija pok.P.D, kojom je utvđeno da je ista imala potpune prelome: lijeve nadlaktice u gornjoj trećini; lijeve potkoljenice u donjoj trećini; kičmenog stuba na mjestu spoja II i III vratnog pršljena u širini od oko 2,5cm i na tom je mjestu kičmena moždina razorena, krvlju prožeta, tamnocrvene boje u širini od oko 1 cm; I i II rebra sa lijeve strane uz priboj za kičmeni sub i I, II, III, IV, V, VI, VII, VIII, IX I X&nbsp; rebra sa desne strane u više linija. Tkivo poglavine u lijevom i središnjem tjemenopotiljačnom dijelu, na površini dječijeg dlana i u debljini od 3mm, bilo je krvlju podliveno, tamnocrvene boje, kako je to prikazano u fotoelaboratu sačinjenom prilikom obdukcije pokojne P.D, od strane Uprave policije PJ Podgorica br. 3707/1 od 23.11.2010. godine. Iz zaključka obducenta – sudskog vještaka Š. M. utvrđeno je da je smrt nasilna&nbsp; da je nastupila usled razorenja kičmene moždine na mjestu preloma kičmenog stuba&nbsp; i iskrvavljenja iz rascjepa aorte i raskidanih krvnih sudova oko višestrukih preloma kostiju, te da su razorenje kičmene moždine, rascjep aorte, prelomi kostiju, kao i druge, spolja i iznutra opisane povrede posljedica dejstva tupog, teškog i jako zamahnutog mehaničkog oruđa.<br>
<br>
Sud je prihvatio obducioni nalaz vještaka dr. Š. M. kao stručan, jasan i objektivan, i na koji nalaz stranke nisu imale primjedbi.<br>
<br>
<br>
Iz izvještaja o vanrednom tehničkom pregledu AMD ,,Bećo Lazović” DOO Podgorica od 24.11.2010.godine,je utvđeno da je vanredni tehnički pregled&nbsp; motornog vozila marke ,,Mercedes 190” reg.br.HN...., VTP 89&nbsp; izvršen od strane komisije za obavljanje vanrednog tehničkog pregleda, i kostatovano je da je izvršen pregled motornog vozila u zatečenom stanju bez startovanja, posebno sistema za upravljanje, uređaja za zaustavljanje i uređaja za osvjetljavanje i svjetlosnu signalizaciju a u prilogu ovog izvještaja priložen je i dijagram tehničkog&nbsp; pregleda.<br>
<br>
Iz nalaza i mišljenja sudskog vještaka iz oblasti mašinske i saobraćajne struke Č. G. Ki.b.216/2010 od 10.01.2010.godine, utvrđeno je da je mjesto sudara bilo u zoni desne saobraćajne trake kojom se kretao ,,Mercedes”. Na tom dijelu nalazio se pješak koga je ,,Mercedes” kontaktirao na oko 0,5-1 m lijevo od desne uzdužne bijele linije koja označava kolovoz, odnosno na 15 – 17 metara unazad od lokacije prvih komadića stakla, u momentu kada je ,,Mercedes” bio paralelno sa ivicom kolovoza, a pješak je u trenutku sudara bio leđima okrenut prema ,,Mercedesu” i kretao se paralelno sa desnom ivicom kolovoza. Vozilo se kretalo svojom desnom saobraćajnom trakom, brzinom od oko 67km/h, a u istom smjeru paralelno sa desnom ivicom kolovoza kretao se pješak brzinom od oko 3,2km/h. Vozač predmetnog vozila je pri noćnim uslovima vožnje sa oborenim sjetlima, mogao da primijeti pješaka u crnoj odjeći, u uslovima smanjene vidljivosti kada je padala jaka kiša, na udaljenosti ne većoj od 19 m. Kako je uređaj za kočenje vozila bio ispravan, kako to proizilazi iz izvještaja o vandrednom tehničkom pregledu AMD “Bećo Lazović”, tada bi bezbjedna vožnja za vidljivost sa oborenim svjetlima, a uz činjenicu da se pješak kretao u istom smjeru kao ,,Mercedes” brzinom od ko 3,2 km/h, iznosila svaka manja od 40 km/h. Vozač na putu od 19m nije imao mogućnosti da bočnim premještanjem ulijevo za ne više od 0,5 m izbjegne kontakt sa pješakom, jer je put izmještanja sa posjedovanom brzinom od oko 20,7 m, veći od daljine primjećivanja pješaka pri vožnji sa oborenim svjetlima, u uslovima smanjene vidljivosti kada je padala kiša. Pri ulazu u zonu smanjene vidljivosti vozač nije smanjio brzinu, a za to je imao prostorno vremenskih uslova, čime je izgubio mogućnost izbjegavanja nezgode. Brzina od 67 km/h, sa kojom je vožen ,,Mercedes”, bila je nebezbjedna za vožnju vozila sa oborenim svjetlima, za primjećivanje prepreka koje se nalaze na kolovozu ispred automobila gdje nema ulične rasvjete. Pješak se kretao desnom ivicom kolovoza u smjeru kretanja vozila i zauzimao oko 0,5-1 m širine kolovoza, što nije bezbjedno za kretanje pješaka na putu. Ako se kretao duž kolovoza u susret ,,Mercedesu”, pješak je morao koristiti lijevu ivicu klovoza, smjera kretanja vozila i pješaka. Sa desne strane smjera kretanja pješaka od ivične linije do zemljane površine postoji asfaltna površina duž koovoza širine oko 0,5m koju je pješak mogao koristiti za kretanje, kada bi nezgodabila izbjegnuta, što je isti propustio.<br>
<br>
Iz izvoda iz kaznene evidencije Uprave policije – Ispostava Kotor broj 245/10-5333 od 01.12.2010. godine, utvrđeno je da optuženi ranije nije osuđivan.<br>
<br>
Cijeneći navode optužbe, odbranu optuženog, provedene dokaze i utvđeno činjenično stanje, sud nalazi da je optuženi izvršio krivično djelo koje mu se stavlja na teret, na način, u vrijeme i na mjestu kako je to precizirano izrekom presude.<br>
<br>
Na osnovu rezultata provedenog dokaznog postupka, posebno uviđajne dokumentacije, nalaza i mišljenja sudskog vještaka iz oblasti mašinske i saobraćajne struke Č. G., na koji nalaz stranke nisu imale primjedbi, nesumnjivo je utvđeno da je dana 22.11.2010. godine, oko 17,00 časova, na magistralnom putu Podgorica – Virpazar, u mjestu Golubovci, optuženi upravljao putničkim motornim vozilom marke “Mercedes 190”, reg. oznake HN....., iz pravca Podgorice, i prednjim desnim dijelom svog vozila, udario pješaka – oštećenu P.D, kojom prilikom je kod oštećene usljed razorenja kičmene moždine, na mjestu preloma kičmenog stuba i iskrvavljenja iz rascjepa aorte i raskidanih krvnih sudova oko višestrukih preloma kostiju, nastupila smrt, kako to proizilazi iz obdukcionog zapisnika S.br. 193/2010.<br>
<br>
<br>
Kritičnom prilikom optuženi je navedenim putničkim motornim vozilom, upravljao u pripitom stanju, pri koncentraciji od 1,04 promila apsolutnog alkohola u krvi, a što je nesumnjivo utvđeno iz izvještaja KC –a CG – Odjeljenja patologije br.1796 i 1797 od 23.11.2010.godine, u kojima je utvđeno da je optuženom krv izvađena u dva navrata i to prvi put 120 minuta nakon saobraćajne nezgode, kada je u krvi ustanovljena koncentracija alkohola od 0,78 promila, a u urinu 0,97 promila, i drugi put 155 minuta nakon saobraćajne nezgode kada je u krvi ustanovljena koncentracija alkohola od 0,47 promila, te zaključkom i mišljenjem sudskog vještaka medicinske struke prof.dr.M. Š., iz kojeg je utvrđeno da se primjenom Windmarkove metode, obzirom da je analizom ustanovljena faza eliminacije alkohola iz organizma, može zaključiti da je koncentracija alkohola u krvi kod optuženog za vrijeme nezgode iznosila 1,04 do 1,12 promil što klinički predstavlja pripito stanje.<br>
<br>
Krećući se brzinom od 67km/h, pri koncentaciji od 1,04 promila apsolutnog alkohola u krvi, optuženi se kritičnom prilikom nije pridržavao&nbsp; saobraćajnih propisa iz čl.13 st.1 ZOOBS-a na putevima, kojim je propisano da je vozač dužan da obrati pažnju na pješake koji se nalaze na kolovozu ili stupaju na kolovoz, odredbe čl.31 st.1&nbsp; ZOOBS-a a putevima, kojom je propisano da je vozač dužan da brzinu kretanja vozila prilagodi okolnostima, karakteristikama i stanju puta, vidljivosti, preglednosti, atmosferskim prilikama, stanju vozila i tereta, frekvenciji saobraćaja i drugim saobraćajnim uslovima, tako da vozilo može blagovremeno da zaustavi pred svakom preprekom koju, pod datim uslovima, može da predvidi i odredbe č.200 ZOOBS-a na putevima, kojom je propisano da vozač ne smije da upravlja vozilom u saobraćaju na putu, niti da počne da upravlja vozilom ako je pod dejstvom alkohola čija sadržina u krvi iznosi više od 0,5 g/hg.<br>
<br>
Naime, kako je to utvrđeno iz nalaza i mišljenja vještaka saobraćajne struke, optuženi se u trenutku kontakta kretao brzinom od 67km/h, dok je kretanje pješaka bilo 3,2km/h, pri čemu je mjesto kontakta bilo na desnoj saobraćajnoj traci, posmatrano za smjer kretanja vozila, udaljeno lijevo od desne uzdužne bijele linije koja označava kolovoz za oko 0,5-1 m, ili u podužnom smislu, uzimajući u obzir sudarni položaj vozila i pješaka, na oko 15-17m unazad od lokacije prvih komadića stakla. Optuženi je pri noćnim uslovima vožnje sa oborenim svjetlima, bez postojanja ususretnih vozila, kada je kolovoz mokar i kada je padala jaka kiša, mogao primijetiti pješaka koji je obučen u crnoj odjeći na udaljenosti ne većoj od 19m. Kako je uređaj za kočenje vozila bio ispravan tada bi bezbjedna brzina za vidljivost sa oborenim svjetlima, a uz činjenicu da se pješak kretao brzinom od oko 3,2km/h, bila 40km/h. Optuženi nije u ulazu u zonu smanjene vidljivosti smanjio brzinu svom vozilu, za te uslove vidljivosti, a za to je imao prostorno-vremenskih uslova, čime je izgubio mogućnost izjegavanja nezgode. Reagovao je kočenjem tek kada je postojala kritična vremensko prostorna distanca na opasnost od sudara sa pješakom, ili na udaljenosti ne većoj od 19m. Brzina od 67 km/h, bila je nebezbjedna za vožnju vozila sa oborenim sjetlima (ulaza u zonu smanjene vidljivosti na putu), za primjećivanje prepreka koje se nalaze na kolovozu ispred automobila gdje nema ulične rasvjete.<br>
<br>
Obzirom da se u konkretnom slučaju radi o magistralnom putu, tj. o putu sa mješovitim saobraćajem, koji prolazi kroz naselje,&nbsp; na njemu se uvijek mogu očekivati i pješaci koji se kreću na kolovozu i pored. S toga, pješak pok. P.D, koja se kretala paralelno sa desnom ivicom kolovoza, u smjeru kretanja vozila optuženog, za istog ne može predstavljati iznenadnu prepreku, posebno što je optuženi, bez obzira što je pješak bio obučen u crnu odjeću, na mokrom kolovozu, kada pada jaka kiša, pri vožnji sa oborenim svijetlima, mogao da uoči pješaka na udaljenosti ne većoj od 19 metara, na koga, očigledno nije obratio pažnju. U ovakvim uslovima optuženi je morao prilagoditi brzinu kretanja svog vozila noćnim uslovima, slaboj vidljivosti usljed jake kiše, i neosvijetljenoj dionici puta,&nbsp; tako da vozilo može da zaustavi pred svakom prerekom, koja se pojavi u dometu&nbsp; svijetla pod kojim se vozi, u konkretnom slučaju oborenim svijetlima. Pješak se nije iznenada pojavio na kolovozu, već se kretao istim, uz desnu ivicu, u smjeru kretanja vozila optuženog, a optuženi ga je mogao uočiti na udaljenosti ne većoj od 19 metara i izbjeći nalijetanje na istog, da je vozio brzinom prilagodjenom mokrom i klizavom kolovozu, smanjenoj vidljivosti i noćnim uslovima vožnje pod oborenim svijetlima, odnosno brzinom od 40 km/h, i svakom manjom, u kojem dijelu je i dopunio činjenični opis izreke presude, koja po mišljenju suda, da bi bila jasna, mora da sadrži&nbsp; i podatak koja je to prilagođena brzina u konkretnom slučaju.<br>
<br>
Na ovaj način optuženi je ugrozio saobraćaj i doveo u opasnost život i tijelo ljudi, jer brzinu kretanja svog vozila nije prilagodio okolnostima karakteristikama i stanju puta – mokrom i klizavom kolovozu, smanjenoj vidljivosti i noćnim uslovima vožnje, tako da vozilo može blagovremeno zaustaviti pred svakom preprekom koju, pod datim uslovima može da predvidi, zbog čega nije obratio pažnju na pješaka oštećenu P.D, koja se kretala desnom ivicom kolovoza u istom smjeru, na koji način se nije pridržavao saobraćajnih propisa iz čl. 13 st. 1 i čl. 31 st.1 ZOBS-a na putevima.<br>
<br>
Optuženi je kritičnom prilikom bio svjestan da zbog svoje alkoholisanosti, koncentracije od 1,04 promila apsolutnog alkohola u krvi, kako je to utvrdjeno iz nalaza i mišljenja sudskog vještaka medicinske struke dr. Š. M., ne može bezbjedno upravljati vozilom, ali je i pored toga u takvom stanju preduzeo vožnju, što se manifestovalo i načinom upravljanja vozilom, kada optuženi&nbsp; na dionici puta u noćnim uslovima vožnje, bez uličnog osvjetljenja, po mokrom i klizavom kolovozu i smanjenoj vidljivosti, a koji su ukazivali na rizik i opasnost, što je optuženi, upravo zbog upotrebe alkohola zanemario, kršeći saobraćajne propise, odnosno nije smanjio brzinu kretanja svog vozila, prilagodjavajući je okolnostima, karakteristikama i stanju puta, krećući se kroz naselje, usled čega je i ostvario kontakt sa pješakom, na koga nije obratio pažnju.Ove činjenice nesumnjivo govore u prilog tome, da je optuženi u konkretnom slučaju bio svjestan da svojim radnjama ugrožava javni saobraćaj i dovodi u opasnost život ljudi, pa je predmetno krivično djelo, u osnovnom obliku, izvršio sa evenutalnim umišljajem. U odnosu na težu posljedicu, smrt pješaka P.D, optuženi je postupao iz nehata, odnosno optuženi je bio svjestan, da ovakvom vožnjom, pod uticajem alkohola može doći do težih posledica, ali je olako držao da takva posledica neće nastupiti, ili da će je moći spriječiti, tako da su se u radnjama optuženog stekli svi bitni elementi bića krivičnog djela teško djelo protiv bezbjednosti javnog saobraćaja iz čl. 348 st. 2 u vezi čl. 339 st. 1 KZ-a, za koje djelo ga je sud oglasio krivim.<br>
<br>
Prilikom odluke o visine kazne koju će izreći optuženom, sud je cijenio sve okolnosti koje utiču da kazna bude manja ili veća, pa kako otežavajućih nije bilo, na strani optuženog, kao olakšavajuće okolosti je cijenio: da ranije nije osudjivan; lične prilike optuženog, koje se ogledaju u tome da je optuženi porodičan čovjek, otac dvoje djece, stalno zaposlen u firmi “Panto marke” i srednjeg imovnog stanja; držanje optuženog poslije izvršeno krivičnog djela, koje se ogleda u tome da je stupio u kontakt sa porodicom oštećene, izrazio iskreno kajanje zbog izvršenog krivičnog djela, što je bio i razlog da se predstavnik oštećene porodice ne pridruži krivičnom gonjenju; njegovo korektno držanje pred sudom, koje se ogleda u tome da nije sporio nijednu činjenicu, koja je utvrdjena tokom postupka, prihvatajući krivicu, kao i doprinos oštećene predmetnoj saobraćajnoj nezgodi, koji se ogleda u tome da se ista kretala desnom ivicom kolovoza u smjeru kretanja vozila i zauzimala oko 0,5 - 1 m širine kolovoza, što nije bezbjedno za kretanje pješaka na putu, koji propust je u uzročnoj vezi za nastanak predmetne saobraćajne nezgode, kako je to utvrđeno iz nalaza i mišljenja vještaka saobraćajne struke, a koje okolnosti sud smatra naročito olakšavajućim, pa ga je osudio na kaznu zatvora u trajanju od jedne godine i šest mjeseci, ispod granice propisane zakonom, smatrajući da će se i ovako ublaženom kaznom ostvariti svrha kažnjavanja iz čl. 32 KZ-a, a u okviru opšte svrhe izricanja krivičnih sankcija iz čl. 4 KZ-a, odnosno da će se optuženi spriječiti da čini krivična djela i istovremeno uticati na njega da ih ubuduće ne čini.<br>
<br>
Shodno čl. 51 KZ-a optuženom je u kaznu zatvora uračunato i vrijeme lišenja slobode od 22.11.2010. godine do 24.11.2010. godine.<br>
<br>
Odluka o troškovima donijeta je shodno odredbi čl.199 i 202 ZKP-a, a isti se odnose na troškove i nagradu za izvršeno saobraćajno vještačenje po vještaku mašinske i saobraćajne struke Č. G. u iznosu od 143,00 €, troškove i nagradu za izvršenu obdukciju u iznosu od 198,00 € i nalaz i mišljenja o visini alkohola u krvi kod optuženog u iznosu od 27,50 € vještaka medicinske struke dr. Š. M., a što ukupno iznosi 368,50 €, dok je paušal određen imajući u vidu složenost i dužinu trajanja postupka, kao i imovinske prilike optuženog.<br>
<br>
Shodno odredbi čl. 212 st. 2 ZKP-a, sud je oštećene uputio na parnicu da u istoj ostvare svoj imovinsko pravni zahtjev, obzirom da podaci krivičnog postupka nisu pružali pouzdan osnov ni za potpuno, ni za djelimično presudjenje, a njihovo pribavljanje bi vodilo znatnom odugovlačenju postupka, posebno što se oštećeni u toku postupka nisu decidno izjasnili da li će ovaj zahtjev ostvarivati u krivičnom ili nekom drugom postupku, ne priecizirajući ni osnov, ni visinu istog.<br>
<br>
Sud je cijenio i ostale provedene dokaze, ali je našao da su bez uticaja na drugačiju odluku Suda.<br>
<br>
Na osnovu izloženog a shodno odredbi čl.364 ZKP-a, odlučeno je kao u izreci presude.<br>
<br>
<div style="text-align: center;">
	VIŠI SUD U PODGORICI<br>
	Dana, 01.04.2011. godine</div>
<br>
<div style="text-align: right;">
	PREDJEDNIK VIJEĆA-SUDIJA<br>
	Vesna Moštrokol<br>
	&nbsp;</div>
<br>
<strong>PRAVNA POUKA</strong>: Protiv ove presude dozvoljena je žalba&nbsp;&nbsp; Apelacionom sudu Crne Gore u roku od 15 dana od dana prijema prepisa iste, a preko Višeg suda u Podgorici&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<div style="text-align: center;">
	Za tačnost otpravka tvrdi<br>
	i ovjerava<br>
	namještenik suda<br>
	_____________________<br>
	&nbsp;</div>
<br>
