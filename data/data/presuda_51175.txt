<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.s1{font-weight:bold;}
.s2{color:black;}
.s3{font-weight:bold;color:black;}
.p1{text-align:end;hyphenate:auto;font-family:Times New Roman;font-size:13pt;}
.p2{text-align:start;hyphenate:auto;font-family:Times New Roman;font-size:13pt;}
.p3{text-align:center;hyphenate:auto;font-family:Times New Roman;font-size:13pt;}
.p4{text-indent:0.5in;text-align:justify;hyphenate:auto;font-family:Times New Roman;font-size:13pt;}
.p5{text-indent:0.125in;margin-left:-0.125in;text-align:center;hyphenate:auto;font-family:Times New Roman;font-size:13pt;}
.p6{text-align:justify;hyphenate:auto;font-family:Times New Roman;font-size:13pt;}
.p7{text-indent:0.5in;text-align:justify;hyphenate:auto;font-family:Times;font-size:13pt;}
.p8{text-indent:0.625in;margin-left:1.875in;text-align:start;hyphenate:auto;font-family:Times;font-size:13pt;}
.p9{text-align:justify;hyphenate:auto;font-family:Times;font-size:13pt;}
.p10{text-indent:0.375in;text-align:justify;hyphenate:auto;font-family:Times;font-size:13pt;}
.p11{text-indent:0.5in;text-align:start;hyphenate:auto;font-family:Times New Roman;font-size:13pt;}
.p12{text-align:start;hyphenate:auto;font-family:Times New Roman;font-size:12pt;}
</style>
<meta content=" " name="author">
</head>
<body class="b1 b2">
<p class="p1">
<span class="s1">K.br. 296/07</span>
</p>
<p class="p2"></p>
<p class="p3">
<span class="s1">U IME NARODA</span>
</p>
<p class="p2"></p>
<p class="p4">
<span class="s1">OSNOVNI SUD U BARU</span><span>, kao prvostepeni krivični, sudija Goran Šćepanović, kao sudija pojedinac, sa zapisničarom Milijanom Minić u krivičnom predmetu okrivljenog </span><span class="s1">L. R.</span><span>, zbog  krivičnog djela laka tjelesna povreda iz čl. 152 st. 2 u vezi 1 Krivičnog zakonika, po optužnom predlogu Osnovnog državnog tužioca u Baru Kt. Broj 501/06 od 09.06.2007. godine, nakon održanog glavnog, javnog pretresa u prisustvu Osnovnog državnog tužioca u Baru M. M. i okrivljenog, dana 14.10.2010. godine donio je i javno objavio</span>
</p>
<p class="p2"></p>
<p class="p2"></p>
<p class="p2">
<span class="s1">                                                              PRESUDU</span>
</p>
<p class="p2"></p>
<p class="p3"></p>
<p class="p4">
<span>Optuženi </span><span class="s1">L. R.</span><span> od oca M. i majke J., rođene G., rođen ... godine u selu G. - Opština B. sa prebivalištem u P., ul. P. broj ., oženjen, otac troje djece, penzioner, osuđivan presudom Okružnog suda Titograd K br. 21/75 od 10.10.1975. godine, zbog krivičnog djela iz čl.322. KZ na kaznu zatvora od 6 mjeseci,</span>
</p>
<p class="p4"></p>
<p class="p5">
<span class="s1">K r i v  j e :</span>
</p>
<p class="p5"></p>
<p class="p6"></p>
<p class="p6">
<span>	Što je : </span>
</p>
<p class="p6"></p>
<p class="p4">
<span>Dana 15.09.2006. godine, oko 9 časova u selu G. SO Bar, lako tjelesno povrijedio L. V., na način što ga je sredstvom podobnim da tijelo teško povrijedi i zdravlje teško naruši - kosijerom, tupim dijelom udario u predjelu iznad desne lopatice nanoseći mu tom prilikom laku tjelesnu povredu u vidu krvnog podliva,</span>
</p>
<p class="p6"></p>
<p class="p7">
<span>pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 359, 360 i 364  ZKP-a  i z r i č e</span>
</p>
<p class="p8"></p>
<p class="p8">
<span class="s1">    USLOVNU OSUDU</span>
</p>
<p class="p8"></p>
<p class="p7">
<span>Kojom mu utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti ukoliko okrivljeni u roku od 1 (jedne) godine ne izvrši novo krivično djelo.</span>
</p>
<p class="p7"></p>
<p class="p9">
<span>	Okrivljeni je dužan da plati troškove krivičnog postupka u iznosu od 150 € u roku od 15 dana od dana pravosnažnosti, pod prijetnjom izvršenja.</span>
</p>
<p class="p3"></p>
<p class="p3">
<span class="s1">O b r a z l o ž e n j e</span>
</p>
<p class="p3"></p>
<p class="p4">
<span>Optužnicom Osnovnog državnog tužioca u Baru Kt. Broj 501/06 od 09.06.2007. godine stavljeno je na teret okrivljenom izvršenje krivičnog djela nasilničko ponašanje iz čl. 399 Krivičnog zakonika. Na glavnom pretresu održanom dana 24.06.2009. godine zastupnik optužbe je izmijenio činjenični opis krivičnog djela, koje je pravno kvalifikovao kao krivično djelo laka tjelesna povreda iz čl. 152. st. 2. Krivičnog zakonika.</span>
</p>
<p class="p4"></p>
<p class="p6">
<span>	Okrivljeni je u svojoj odbrani izjavio da je L. V. njegov komšija i prezimenjak i njegova kuća se nalazi na nekih 10 m pored njegove kuće u selu G., zaseok L. u C.. On je okrivljenog doživljavao kao svog najrođenijeg i uvijek mu pomagao i oko poslova na selu, a i vozio ga kolima za P. gdje on stanuje i nazad kada god je to trebalo. Međutim, nekih 2 mjeseca prije predmetnog događaja on je počeo da ga vrijeđa i da mu pakosti na način što mu je pominjao majku i oca i pogrdno se izražavao o njima, govoreći da se njegova majka nedolično ponašala u Drugom svjetskom ratu čak je i njega nazivao špijunskim djetetom i lopovom. Prethodnog dana prije predmetnog događaja dok je prenosio neki krompir on je sve vrijeme sjedio ispred kuće i na neki način mu se posprdavao i provocirao ga, a to je nastavio i tog dana ujutro iz svog podruma odakle mu se smijao cinički u namjeri da ga isprovocira. On mu se obratio i pitao ga zašto ga provocira i zašto mu se cinički smije i tada je pokušao da sjedne na stepenište od tog podruma, a onda je okrivljeni dohvatio jednu drvenu rozgu sa kojom se sabija trop i nasrnuo sa tom rozgom na njega i tom prilikom udario po glavi i nanio mu povredu zbog koje je kasnije imao 7 kopči. On je pokušao da se odbrani od njega, otrgnuo sam tu rozgu i bacio je na stranu i on se od tog trzanja oko te rozge okliznuo i pao, a on ga je onda dohvatio za ruke i zadržao ga, a sve u namjeri da ne bi ponovo nasrnuo na njega. Nije imao namjeru da ga napadne niti ga je tom prilikom udario, a takođe nije tačno da je prema njemu upućivao psovke niti pogrdne riječi jer on nije čovjek koji to radi. Pitao ga je samo je li istina sve ono što je govorio o njegovoj majci, i on je tada rekao „ne ona je bila najčasnija žena“. Na glavnom pretresu je dodao da je njemu oštećeni prije predmetnog događaja rekao da je ukrao avionske djelove i da je on njega obilazio dok sam bio u zatvoru. Nakon završetka sukoba kod njih su došli jedna Rumunka i njen brat dok je L.R. došao kasnije jer ga je on poveo u bolnicu. Kada je došao u podrum L. V. u rukama nije imao ništa. Sve što je imao ostavio je na ulaznim vratima, a u pitanju su dvije kese u kojima su se nalazilo neko povrće, a imao je i kosijer koji je ostavio van prostorije. L. V. je mogao da zadobije povrede samo od pada na tvrdu podlogu jer on istog nije udarao. </span><span class="s2">Oštećeni je predmetnu povredu mogao zadobiti od pada na kaldrmu dodajući da je podloga na koju je oštećeni pao bila sastavljena od kamenih ploča koje su bile neravne, a kada je on iz ruke oštećenog izvukao muljaču za trop koja je bila na donjem dijelu sastavljena od 3 ili 4 roga i moguće da ga je time sredstvom povredio u predjelu grudi.</span>
</p>
<p class="p6"></p>
<p class="p4">
<span class="s2">U dokaznom postupku pročitan je iskaz svjedoka oštećenog L.V., saslušana je svjedok L. A., na saglasan predlog stranaka pročitan je iskaz svjedoka L. R., pročitani su nalaz i mišljenje sudskog vještaka medicinske struke D. Č. od 20.11.2006. godine, izvještaj ljekara specijaliste Doma zdravlja u Baru Ambulante V. br. 635 od 15.10.2006. godine, izvod iz kaznene evidencije na ime okrivljenog CB Bar br. 62-03-245/06-8756 od 7.11.2006. godine, saslušana je vještak D. Č. na glavnom pretresu. </span>
</p>
<p class="p4"></p>
<p class="p4">
<span class="s2">Sud je od Uprave policije obaviješten da</span><span>  oštećeni L. V. ima 90 godina, da se slabo kreće zbog čega nije moguće obezbijediti njegovo prisustvo prinudnim dovođenjem. Kako oštećeni ne spada u lica koja su oslobođena dužnosti svjedočenja, da je dolazak oštećenog na sud nemoguć zbog starosti i slabog kretanja na osnovu čl.345. st.1. tačka 1. ZKP-a donijeto je rješenje da se u dokaznom postupku oštećeni ne sasluša, već da se pročita </span><span class="s2">iskaz oštećenog Leković Vladimira iz prethodnog postupka.</span>
</p>
<p class="p4"></p>
<p class="p4">
<span class="s2">Svjedok oštećeni </span><span class="s3">L.V.</span><span class="s2"> je u prethodnom postupku izjavio da se </span><span>oko 9 časova nalazio u pomoćnom objektu - podrumu u svojoj kući u G. gdje je sabijao grožđe. U objekat je iznenada ušao njegov rođak R. M. L., psujući mu pri tom oca i majku. Prišao je bačvi i dva puta ga udario tupim dijelom kosijera od kojih udaraca je pao, a on je nastavio da ga tuče udarajući ga nogom u grudi, a zatim ga je uhvatio za grlo i pokušao da ga udavi, i pri tom mu neprestano psovao oca i majku i nazivao špijunom. To je sve trajalo dok privučeni vikom u objekat nisu ušla dva rumunska državljanina i jedna žena koji su ga prosto spasili i oteli iz ruku R. L.. On je R.jedanput udario drvenom muljačom sa kojom je sabijao grožđe, a to je uradio isključivo da bi se odbranio od njega. Nije se pridružio krivičnom gonjenju i nije postavio imovinsko pravni zahtjev. </span>
</p>
<p class="p4"></p>
<p class="p4">
<span>Svjedok </span><span class="s1">L. A. </span><span>je izjavila da se nalazila u </span><span class="s2">svom vinogradu gdje je brala grožđe. Do njega je došao jedan Rumun koji je pitao gdje je čika P. misleći na njenog muža i ona je rekla da je on u V. jer je pazarni dan, a na njeno pitanje što mu treba P. on joj je rekao da su se tamo posvađali R. i V. i da su zvali P. da dođe. Krenula je prema mjestu gdje joj je on rekao da je došlo do svađe, srela R. L. i rekla mu da je došlo do svađe između R. i V.i da li bi otišao da vidi o čemu se radi i on joj je rekao da će otići radi R., a da ne bi otišao radi V.. On je otišao prema mjestu gdje su se oni nalazili i ona nikakva druga saznanja u vezi toga nema.</span>
</p>
<p class="p4"></p>
<p class="p4">
<span>Svjedok </span><span class="s1">L. R. </span><span>je izjavio da</span><span class="s1"> </span><span>se</span><span class="s1"> </span><span>nalazio u selu G. gdje je brao grožđe u svom vinogradu. U jednom momentu začuo je neke pozive i shvatio da se nešto desilo u selu i tada je upalio svoj auto i pošao ispred kuće R. L.. R. je bio kući sa nekim Rumunima radnicima. i vidio je da mu je zamotana glava jer je bio povrijeđen. On ga je tada svojim vozilom prebacio do V. do Doma zdravlja, a odatle u Hitnu pomoć u P. gdje mu je pružena medicinska pomoć, a odatle ga odvezao u njegov stan u P., nakon čega se vratio ponovo da nastavi da bere grožđe. Nije ništa čuo niti vidio da su se R. i V. svađali ili tukli. </span>
</p>
<p class="p4"></p>
<p class="p4">
<span class="s2">Iz nalaza i mišljenja sudskog vještaka medicinske struke D. Č. od 20.11.2006. godine utvrđeno je da je oštećeni L. V. zadobio </span><span>ogrebotine na   grudima, 3 linije dužine oko 10 cm sa crvenilom, ogrebotinu na čelu iznad desnog oka, dužine 5 cm i ogrebotinu na ušnoj školjci sa unutrašnje strane, 2 cm i krvni podliv iznad desne lopatice. Navedene povrede, koje je u predmetnom događaju zadobio L. V., u vrijeme nanošenja, pojedinačno i zbirno, kvalifikuju se kao laka tjelesna povreda. Ogrebotine na grudima, čelu i desnoj ušnoj školjci, prema opisu ljekara i navodima iz medicinske dokumentacije, nastale su tangencijalnim djelovanjem tupog sredstva sasvim male površine (nokat, trnje), dok je krvni podliv iznad desne lopatice nastao djelovanjem tupog mehaničkog oruđa. </span>
</p>
<p class="p4"></p>
<p class="p4">
<span class="s2">Iz izvještaja ljekara specijaliste Doma zdravlja u Baru Ambulante V.br. 635 od 15.10.2006. godine utvrđeno je da se oštećeni javio ljekaru radi ukazivanja medicinske pomoći, kojom prilikom su opisane povrede koje je zadobio.   </span>
</p>
<p class="p4"></p>
<p class="p4">
<span class="s2">Iz izvoda iz kaznene evidencije na ime okrivljenog CB Bar br. 62-03-245/06-8756 od 7.11.2006. godine, utvrđeno je da je okrivljeni osuđivan </span><span>presudom Okružnog suda Titograd K br. 21/75 od 10.10.1975. godine, zbog krivičnog djela iz čl. 322. KZ na kaznu zatvora od 6 mjeseci.</span>
</p>
<p class="p4"></p>
<p class="p4">
<span class="s2">Vještak D. Č. je na glavnom pretresu izjavila da ostaje pri pismeno datom nalazu zaključku i mišljenju od 20.11.2006. godine, a što se odnosi na povrede L. V.. Što se tiče mehanizma nastanka takođe u svemu ostaje kod datog mišljenja. Naime, ogrebotine na grudima, čelu i desnoj ušnoj školjci od strane ljekara opisane su kao ogrebotine - linije dužine oko 10 cm, 5 cm, 2 cm, tako da je mišljenja da su nastale predmetom sasvim male površine kao npr nokat, trnje i slično. Krvni podliv iznad desne lopatice nije opisan, naime, nijesu mu date niti dimenzije niti oblik pa ne može tačno odrediti kojim tupim sredstvom je nanesena, a pouzdano može tvrditi da se radilo o tupom sredstvu u koje spada i tupi dio predmetnog kosijera. Krvni podliv u predjelu iznad desne lopatice nije mogao nastati mehanizmom pada, prije svega zbog lokalizacije. Nakon što je okrivljeni pojasnio da je oštećeni predmetnu povredu mogao zadobiti od pada na kaldrmu dodajući da je podloga na koju je oštećeni pao bila sastavljena od kamenih ploča koje su bile neravne, vještak je navela da je možda ljekar prilikom opisa lokalizacije povrede kada je rekao „iznad lijeve lopatice“ možda mislio na kožu neposredno iznad lopatice, a ne na kožu u predjelu iznad lopatice ka ramenu. Ukoliko je tako mislio onda je moguće da je povreda nastala pri padu na taj dio tijela, ali nije moguće da se u istom aktu zadobiju i povrede na prednjoj strani tijela. Nakon što je okrivljeni izjavio da je u jednom trenutku iz ruke oštećenog izvukao muljaču za trop koja je bila na donjem dijelu sastavljena od 3 ili 4 roga i da je moguće da ga je time sredstvom povredio u predjelu grudi, vještak je navela da je moguće, čak vrlo vjerovatno da su crtaste ogrebotine u predjelu grudnog koša, čela i ušne školjke nastale vrhom navedene rozge. Vještak je na glavnom pregledu izvršila uvid u izvještaj ljekara HMP Podgorica koji se odnosi na ukazivanje medicinske pomoći L. R. kojom prilikom je izjavila da se da se L. R. životnog doba u vrijeme predmetnog događaja 66 godina, javio na pregled u tu zdravstvenu ustanovu dana 15.09.2006. godine u 10,20 časova kada je ljekar konstatovao dijagnoze, koje u prevodu sa latinskog jezika znače. Nagnječenje glave: rana razderina u desnom čeonom predjelu. Dalje je ljekar konstatovao da pacijent nije gubio svijest, rana na čelu je ušivena sa 7 konaca, očišćena, previjena, propisana su sredstva protiv infekcije te zakazana kontrola radi skidanja konaca. L. R. je u predmetnom događaju zadobio sledeću povredu: ranu razderinu u predjelu čela sa desne strane. Povreda u vidu nagnječenja glave ni na koji način nije opisana, pa se o njoj ne može ništa reći. Ustanovljena povreda u vrijeme nanošenja kvalifikuje se kao laka tjelesna povreda. Navedena povreda nastala je jednokratnim djelovanjem čvrstog tupog mehaničkog oruđa. Navedena povreda je najvjerovatnije nanesena predmetnom motkom.</span>
</p>
<p class="p4"></p>
<p class="p4">
<span class="s2">Optužnim predlogom je predloženo da se u dokaznom postupku saslušaju svjedoci F. Z. i F. I.. Uprava policije postupajući po naredbi za prinudno dovođenje obavijestila je sud da su svedoci nepoznati na datoj adresi, a isti nisu mogli biti saslušani ni u prethodnom postupku uz istu konstataciju. Kako su svjedoci nedostupni donijeto je rješenje da se isti neće saslušati u dokaznom postupku.</span>
</p>
<p class="p6"></p>
<p class="p4">
<span>Ocjenom izvedenih dokaza i razloga iz rješenja Višeg suda u Podgorici Kž broj 1956/09 od 13.01.2010. godine utvrđeno je da je okrivljeni L. V. učinio krivično djelo koje mu je stavljeno na teret, na način predstavljen u optužnom predlogu. Okrivljeni u svojoj odbrani ne priznaje da je učinio krivično djelo navodeći da je on od oštećenog zadobio udarac drvenom rozgom u predjelu glave, nakon toga on je oštećenom izvukao navedenu rozgu, koja je na donjem dijelu bila sastavljena od 3 ili četiri roga, i moguće da ga je tim sredstvom povrijedio. Od tog trzanja oštećeni je pao, a on ga je dohvatio za ruke i zadržao. </span>
</p>
<p class="p6"></p>
<p class="p4">
<span>Sud je odbranu okrivljenog cijenio kao neosnovanu i kao pokušaj izbjegavanja krivice. Oštećeni L. V. je u svom iskazu naveo da se nalazio u podrumu svoje kuće kada je došao okrivljeni koji mu je nakon što mu je uputio psovke zadao dva udarca tupim dijelom kosijera od kojih udaraca je pao, a on je nastavio da ga tuče udarajući ga nogom u grudi. Oštećeni u prethodnom postupku nije naveo u koji dio tijela mu je zadao udarce tupim dijelom kosijera. Sud oštećenog nije mogao saslušati na glavnom pretresu jer je od dostavne službe obaviješten da je oštećeni umro.  </span>
</p>
<p class="p4"></p>
<p class="p4">
<span class="s2">Vještak D. Č. koja je saslušana na glavnom pretresu je izjavila da krvni podliv iznad desne lopatice nije opisan od strane ljekara, ali da je ista nanijeta tupim sredstvom u koje spada i tupi dio predmetnog kosijera i da navedeni podliv nije mogao nastati mehanizmom pada. </span>
</p>
<p class="p4"></p>
<p class="p4">
<span class="s2">Cijeneći iskaz oštećenog i iskaz vještaka medicinske struke u pogledu mehanizma nanošenja povrede utvrđeno je da je oštećeni L. V. povredu u vidu krvnog podliva u </span><span>predjelu iznad desne lopatice zadobio tupim dijelom kosijera okrivljenog. </span>
</p>
<p class="p4"></p>
<p class="p7">
<span>Ocijenjeno je da tupi dio kosijera predstavlja sredstvo podobno da se tijelo teško povrijedi ili zdravlje teško naruši. Okrivljeni je krivično djelo učinio sa direktnim umišljajem. On je bio svjestan da navedeno sredstvo predstavlja sredstvo podobno da se tijelo teško povrijedi ili zdravlje teško naruši.</span>
</p>
<p class="p9"></p>
<p class="p10">
<span>Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih okolnosti cijenjene su lične prilike okrivljenog jer je okrivljeni čovjek u ozbiljnim godinama, lošeg zdravstvenog stanja, i da se oštećeni nije pridružio krivičnom gonjenju. Od otežavajućih okolnosti sud je cijenio raniji život jer je okrivljeni osuđivan, ali je sud imao u vidu protek vremena od te osude jer je ista donijeta 1975 godine. Imajući u vidu kvalitet olakšavajućih okolnosti, i pored navedene otežavajuće okolnosti, ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da u buduće ne vrši krivična djela.</span>
</p>
<p class="p4"></p>
<p class="p9">
<span>            Odluka o troškovima krivičnog postupka zasniva se na odredbi čl.202 st.1.ZKP. Okrivljeni je dužan da plati troškove krivičnog postupka u iznosu od 150 €, koji troškovi se odnose na plaćanje nalaza i mišljenja vještaka medicinske struke u iznosu od 104,50 € i troškove za rad suda koji su određeni prema trajanju, složenosti krivičnog postupka i imovinskim prilikama okrivljenog.</span>
</p>
<p class="p4">
<span> </span>
</p>
<p class="p4">
<span>Na osnovu izloženog odlučeno je kao u izreci presude</span>
</p>
<p class="p11"></p>
<p class="p3">
<span class="s1">OSNOVNI SUD U BARU</span>
</p>
<p class="p3">
<span class="s1">Dana 14.10.2010. godine</span>
</p>
<p class="p2"></p>
<p class="p2"></p>
<p class="p2">
<span class="s1">       ZAPISNIČAR,					                          S U D I J A</span>
</p>
<p class="p2">
<span class="s1">					</span>
</p>
<p class="p2">
<span class="s1">       Milijana Minić	                                                             Goran Šćepanović				         Goran Šćepanović</span>
</p>
<p class="p11"></p>
<p class="p2"></p>
<p class="p2"></p>
<p class="p2">
<span class="s1">PRAVNA POUKA</span><span>: Protiv ove presude može se izjaviti žalba</span>
</p>
<p class="p2">
<span>Višem sudu u Podgorici u roku od 15 dana od dana prijema</span>
</p>
<p class="p2">
<span>pismenog otpravka, preko ovog suda u dva primjerka.</span>
</p>
<p class="p2"></p>
<p class="p2"></p>
<p class="p11">
<span class="s1">DNA</span><span>:	  -  1 x ODT</span>
</p>
<p class="p2">
<span>		  -  1 x okrivljenom</span>
</p>
<p class="p11">
<span> 	  -  u spise</span>
</p>
<p class="p11">
<span> </span>
</p>
<p class="p12"></p>


</body>