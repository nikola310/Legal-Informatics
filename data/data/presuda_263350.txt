<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-family:'Arial'}
</style>
</head>
<body class="b1" style="background: #aaa;">
<div class="window1">
<div class="page1">
<p style="text-align:right">
<span class="span1">K. br. 566/16</span>
</p>
<p>&nbsp;</p>
<p>
<span class="span1">Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničara, u krivičnom postupku protiv okrivljenog N. R. zbog krivičnog djela ugrožavanje javnog saobraćaja iz čl. 339 st.3 u vezi st. 1 Krivičnog zakonika Crne Gore, nakon održanog javnog glavnog pretresa od 28.10.2016. godine, u prisustvu zastupnice optužbe A. R. - savjetnice u Osnovnom državnom tužilaštvu Podgorica i okrivljenog, istog dana izrekao je i objavio,</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">R J E Š E Nj E</span>
</p>
<p>&nbsp;</p>
<p>&nbsp;</p>
<p>
<span class="span1">Okrivljenom:</span>
</p>
<p>
<span class="span1">N. R., JMB …………., od oca D. i majke M., rođene V., rođen .. ...19.. godine u Pg, sa prebivalištem u Pg – ul. B. i J. br. .., državljanin Crne Gore, razumije crnogorski jezik, njegov jezik je srpski, radnik, neoženjen, bez djece, pismen, završio srednju školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.</span>
</p>
<p>&nbsp;</p>
<p>
<span class="span1">Na osnovu čl. 4 st. 2, čl. 52 i čl. 65 Krivičnog zakonika Crne Gore, te odredbi čl. 226, čl. 229, čl. 465 i čl. 466 Zakonika o krivičnom postupku sud izriče </span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">SUDSKU OPOMENU</span>
</p>
<p>&nbsp;</p>
<p>&nbsp;</p>
<p>
<span class="span1">Što je:</span>
</p>
<p>
<span class="span1">Dana 26.02.2016. godine oko 13.30 časova, u Pg, na parking prostoru u Ulici B i j., tako ugrozio saobraćaj da je doveo u opasnost život i tijelo ljudi, usljed čega je kod drugog nastupila laka tjelesna povreda, iako je bio svjestan da svojom radnjom može učiniti djelo i njegove zabranjenosti, ali je olako držao da do toga neće doći, nepridržavajući se saobraćajnog propisa iz čl. 31 st. 1 Zakona o bezbjednosti saobraćaja na putevima, započeo kretanje unazad, a da se predhodno nije uvjerio da time ne ugrožava i ne ometa pješaka - oštećenog S. R., koji se kretao parking prostorom i tako ugrozio njegovu bezbjednost, usled čega je zadnjim dijelom vozila ostvario kontakt sa tijelom pješaka, kojom prilikom je oštećeni zadobio laku tjelesnu povredu u vidu otoka i istegnuća lijevog koljena, otoka desnog skočnog zgloba i oguljotine desnog lakta, </span>
</p>
<p>&nbsp;</p>
<p>
<span class="span1">- čime je učinio krivično djelo ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore.</span>
</p>
<p>&nbsp;</p>
<p>
<span class="span1">Obavezuje se okrivljeni da plati na ime troškova krivičnog postupka iznos od 173,00 eura, u roku od 15 dana po pravosnažnosti rješenja, pod prijetnjom prinudnog izvršenja.</span>
</p>
<p>&nbsp;</p>
<p>&nbsp;</p>
<p>&nbsp;</p>
<p style="text-align:center;">
<span class="span1">O b r a z l o ž e nj e</span>
</p>
<p>&nbsp;</p>
<p>
<span class="span1">Optužnim predlogom Osnovnog državnog tužilaštva Podgorica Kt. br. 629/16 od 28.09.2016. godine okrivljenom N. R. stavljeno je na teret izvršenje  krivičnog djela </span><span class="span1">ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi u skladu sa zakonom.</span>
</p>
<p>
<span class="span1">Okrivljeni je u odbrani datoj u predhodnom postupku naveo da se predmetna saobraćajna nezgoda dogodila 26. februara 2016. godine, negdje oko 13,30 časova. Tom prilikom kretao se vozilom marke „A. R.“, ulicom koja je paralelna sa Ulicom Bratstva i jedinstva, a koja vodi kroz parking prostor ispred zgrade Lepa Kata. U jednom trenutku u susret su mu došla dva vozila, pa kako nisu mogli da se mimoiđu, odlučio je da se vrati u rikverc. Padala je jaka kiša i stakla na vozilu su mu bila zamagljena. Polako je krenuo unazad i u jednom trenutku začuo tup udar. Odmah je shvatio da je zadnjim dijelom auta udario pješaka koji je prelazio taj put. Istrčo je iz auta, prišao ovom čovjeku kojeg je udario i htio da ga vodi u bolnicu. On je to izričito odbijao, a radilo se o njegovom komšiji. Dao mu je svoj broj telefona da ga pozove ako bude bilo kakve potrebe, a iz razloga što je to lice odbilo da ga on odveze u bolnicu. Na glavnom pretresu je dodao da se u više navrata nakon kritičnog događaja interesovao za zdravlje oštećenog i nudio mu svu neophodnu pomoć. U završnoj riječi je naveo da se kaje što je došlo do predmetnog događaja i da mu je mnogo žao što je udario ovog starijeg čovjeka. </span>
</p>
<p>
<span class="span1">Sud je u dokaznom postupku na saglasan predlog stranaka pročitao iskaz svjedoka oštećenog R. S. koji je dat u predhodnom postupku pred državnim tužiocem na zapisnik o saslušanju svjedoka Kt. br. 629/16 od 19.09.2016. godine, pročitao zapisnik o uviđaju Uprave policije – Centar bezbjednosti Podgorica br. 203/2016 od 26.02.2016. godine, pročitao medicinsku dokumentaciju na ime oštećenog R. S., na saglasan predlog stranaka pročitani su i nalaz i mišljenje vještak saobraćajne struke D. S. od 18.08.2016. godine i nalaz i mišljenje vještaka medicinske struke dr N. R. od 25.05.2016. godine i izvod iz registra kaznenih evidencija Ministarstva pravde KE 1244/2016 od 03.10.2016. godine.</span>
</p>
<p>
<span class="span1"> </span><span class="span1">Svjedok oštećeni R. S. je u iskazu datom u prethodnom postupku, a koji je na saglasan predlog stranaka pročitan na glavnom pretresu, u bitnom naveo da  se  predmetna saobraćajna nezgoda dogodila 26. februara 2016. godine, oko 13,30 časova, na parking prostoru ispred zgrade „L. K.“. On je tom prilikom prelazio put koji je paralelan sa ul. B. i j., između parking mjesta. Prelazio je put sa desne na lijevu stranu posmatrajući iz pravca G. Na tom mjestu nije bilo obilježenog pješačkog prelaza. U jednom trenutku sa njegove lijeve strane je naišlo vozilo, koje ga je udarilo i odbacilo u blato. Pao je desnom stranom i povrijedio desnu ruku, a takođe je imao i povredu lijeve noge koja je nastala od kontakta sa vozilom. Nije se pridružio krivičnom postupku i nije postavio imovinsko pravni zahtjev.</span>
</p>
<p>
<span class="span1">Iz zapisnika o uviđaju Uprave policije – Centra bezbjednosti Podgorica br. 203/2016 od 26.02.2016. godine utvrđeno je da je ovlašćeni policijski službenik toga dana oko 20,00 časova od strane dežurne službe upućen u UB KCCG, zbog lica sa povredama iz saobraćajne nezgode. Tamo je zatekao lice R. S., koji je u saobraćajnoj nezgodi učestvovao kao pješak i lice N. R. koji je u saobraćajnoj nezgodi učestvovao kao vozač vozila PG .. .... Sa istima je obavio informativni razgovor i od njih je uzeo izjave na okolnosti nastanka saobraćajne nezgode. Lice mjesta predmetne saobraćajne nezgode je parking prostor u ul. B. i j., naspram br. .., a izlaskom na lice mjesta konstatovano je da je kolovozni zastor parking prostora asfaltni, jedinstven, i namijenjen za odvijanje saobraćaja u oba smjera, dok se na lijevoj desnoj strani nalaze parkirana vozila. Takođe, konstatovano je da je kolovoz ravan i u vrijeme nezgode mokar, a u vrijeme nezgode je bio dan. Vozilo PG .. … je pomjereno sa lica mjesta. </span>
</p>
<p>
<span class="span1">Iz nalaza i mišljenja vještaka saobraćajne struke utvrđeno je da se vozilo “A. R.” kretalo relativno malom brzinom, od oko 15 km/h, jer na licu mjesta saobraćajne nezgode nisu evidentirani vidljivi tragovi intenzivnog kočenja, dok se pješak kretao normalnim hodom, prosječnom brzinom od oko 3,20 km/h. Za posjedovanu brzinu zaustavni put vozila “A. R</span>
</p>
<p>
<span class="span1">” iznosio bi 5,65 m, a vrijeme zaustavljanja bi trajalo 1,7 s. Okrivljeni je neposredno prije nezgode otpočeo kretanje vozilom iz zaustavljenog položaja, a režimom vožnje u nazad, dok je pješak kolovoz prelazio od lijeve ka desnoj ivici kolovoza, i od stupanja na operativni dio kolovoza do mjesta kontakta utrošio je vrijeme ne manje od 3,93 s, što znači da je pješak na kolovoz stupio vremenski prije nego što je vozač vozila "A. R." otpočeo kretanje režimom vožnje u nazad. Vozač vozila “Alfa Romeo” je imao prostornih mogućnosti da nezgodu izbegne na dva načina: tako što bi blagovremeno uočio kretanja pješaka i objektivno procijenio saobraćajnu situaciju i radnju kretanja vozila u nazad otpočeo tek kada propusti pješaka, ili tako što bi u toku izvršenja radnje kretanja u nazad, blagovremeno korigovao brzinu i (ili) putanju kretanja vozila i istu prilagodio uslovima saobraćaja. Na osnovu navedenog vještak je mišljenja da je opasna situacija pretvorena u saobaraćajnu nezgodu nastala na način što se okrivljeni pri počinjanju kretanja vozilom u nazad nije uvjerio da tu radnju može bezbjedno i završiti, usled čega je u kratkom vremensko - prostornom intervalu došlo do ukrštanja putanja kretanja vozila i pješaka, jer okrivljeni nije na vrijeme obratio pažnju na pješaka koji se već nalazio na kolovozu, pa takav njegov način upravljanja vozilom predstavlja grešku koja je u direktnoj uzročnoj vezi sa nastankom predmetne saobraćajne nezgode. Pješak je radnju prelaska kolovoza započeo u trenutku kada se vozilo ”Alfa Romeo” nalazilo zaustavljeno, pa prilikom stupanja na kolovoz nije ometao kretanje vozila, a u toku prelaska kolovoza uzimajući u obzir način i putanju kretanja, pješak za vozača vozila “Alfa Romea” nije predstavljao iznenadnu i neočekivanu prepreku, niti je pješak imao vremensko prostornih mogućnosti da nezgodu izbjegne, pa u načinu kretanja pješaka nema elemenata koji bi bili u uzročnoj vezi sa nastankom predmetne saobraćajne nezgode.  </span>
</p>
<p>
<span class="span1"> </span><span class="span1">Iz nalaza i mišljenja vještaka medicinske struke dr N. R., a koji je vještak dao na osnovu medicinske dokumentacije na ime svjedoka oštećenog, utvrđeno je da je u predmetnoj saobraćajnoj nezgodi oštećeni R. S. zadobio otok i istegnuće lijevog koljena, otok desnog skočnog zgloba i oguljotinu desnog lakta. Navedene povrede su posledica dejstva tupe mehaničke sile i iste su mogle nastati u nekoj od faza povređivanja pješaka, moguće prilikom pada i udara o tvrdu i neravnu podlogu, dok je povreda koljena mogla nastati i usled primarnog kontakta tijela pješaka i predmetnog vozila. Navedene povrede pojedinačno i zbirno se kvalifikuju kao laka tjelesna povreda.</span>
</p>
<p>
<span class="span1">Iz medicinske dokumentacije na ime oštećenog R. S., i to Uvjerenja Zavoda za hitnu medicinsku pomoć broj 2741 od 24.03.2016. godine, Uvjerenja JZU KC CG Urgentnog centra broj 03/01-5063/1 od 20.04.2016. godine i Izvještaja ljekara specijaliste ortopeda JZU KC CG Urgentnog centra broj protokola 1958 od 26.02.2016. godine je utvrđeno da se oštećeni 26.02.2016. godine u 20:04 časova prvo javio u Zavod za hitnu medicinsku pomoć, a potom u 20:25 časova i u Urgentni centar KC CG kao lice povrijeđeno u saobraćajnom udesu kao pješak, nakon čega su mu postavljene dijagnoze koje su date na latinskom jeziku i propisana mu je terapija.</span>
</p>
<p>
<span class="span1"></span><span class="span1">Nakon </span><span class="span1">savjesne ocjene svakog dokaza pojedinačno i svih dokaza zajedno, dovodeći ih u vezu sa odbranom okrivljenog, sud je nesumnjivo utvrdio da je okrivljeni</span><span class="span1"> dana 26. februara 2016. godine, oko 13:30 časova, u Podgorici, na parking prostoru u Ulici B. i j., tako ugrozio saobraćaj da je doveo u opasnost život i tijelo ljudi, usljed čega je kod drugog nastupila laka tjelesna povreda, nepridržavajući se saobraćajnog propisa iz čl. 31 st. 1 Zakona o bezbjednosti saobraćaja na putevima, započeo kretanje unazad, a da se predhodno nije uvjerio da time ne ugrožava i ne ometa pješaka - oštećenog R. S., koji se kretao parking prostorom i tako ugrozio njegovu bezbjednost, usled čega je zadnjim dijelom vozila ostvario kontakt sa tijelom pješaka, kojom prilikom je oštećeni zadobio laku tjelesnu povredu u vidu otoka i istegnuća lijevog koljena, otoka desnog skočnog zgloba i oguljotine desnog lakta.</span>
</p>
<p>
<span class="span1">Činjenično stanje je utvrđeno iz odbrane okrivljenog koji nije sporio da se dana 26.02.2016. godine, oko 13:30 časova, kretao vozilom marke „Alfa Romeo“, ulicom koja je </span><span class="span1">paralelna sa ulicom B. i J., a koja vodi kroz parking prostor ispred zgrade "L. K." u Pg, i da je započeo kretanje u rikverc, da je padala kiša i da su mu stakla na vozilu bila zamagljena, kao i da je polako krenuo u nazad i u jednom trenutku začuo tup udar, jer je zadnjim dijelom svog auta udario pješaka koji je prelazio taj put, nakon čega je istrčao iz auta i prišao ovom čovjeku u namjeri da ga vodi u bolnicu. Sud je prihvatio odbranu okrivljenog imajući u vidu da je ista potvrđena iskazom svjedoka oštećenog R. S. koji je naveo da je kritičnog dana prelazio kolovoz puta koji je paralelan sa ulicom Bratstva i jedinstva i koji prolazi između parking mjesta, da bi ga u jednom trenutku vozilo koje mu je naišlo sa lijeve strane udarilo i odbacilo, pa je prilikom pada povrijedio desnu ruku i lijevu nogu. Takođe, odbrana okrivljenog i iskaz svjedoka oštećenog su saglasni sa činjenicama utvrđenim zapisnikom o uviđaju Uprave policije - Centar bezbjednosti Podgorica br. 203/2016 od 26.02.2016. godine. Dinamiku i način nastanka predmetne saobraćajne nezgode sud je utvrdio i iz nalaza i mišljenja vještaka saobraćajne struke, koji je sud prihvatio kao jasan, objektivan, logičan i u svemu dat shodno pravilima saobraćajne struke. Iz navedenog nalaza i mišljenja utvrđeno je da je predmetna saobraćajna nezgoda nastupila kao posledica propusta i nedovoljne pažnje od strane vozača vozila "Alfa Romeo", koji nije propustio pješaka da pređe ulicu, a koji se u dužem vremenskom periodu nalazio na kolovozu, pa je vozač vozila “Alfa Romeo” imao prostornih mogućnosti da nezgodu izbjegne. </span>
</p>
<p>
<span class="span1">Dakle, okrivljeni se kritičnom prilikom nije pridržavao saobraćajnih propisa iz čl. 31 st. 1 ZOBS-a na putevima, kojom je propisano da je kretanje vozilom unazad dozvoljeno na kratkom dijelu puta, stranom kolovoza kojom se do tada vozilo kretalo unaprijed, ako se time ne ugrožavaju niti ometaju drugi učesnici u saobraćaju, usled čega je došlo do kontakta vozila kojim je upravljao okrivljeni i tijela oštećenog koji se kolovozom kretao kao pješak. </span>
</p>
<p>
<span class="span1">Kritičnom prilikom oštećeni R. S. je zadobio laku tjelesnu povredu u vidu otoka i istegnuća lijevog koljena, otoka desnog skočnog zgloba i oguljotine desnog lakta, a što je sud utvrdio iz nalaza i mišljenja vještaka medicinske struke, koji je sud prihvatio kao potpun, jasan i stručan.</span>
</p>
<p>
<span class="span1">Prilikom izvršenja krivičnog djela okrivljeni je bio svjestan da svojom radnjom, odnosno kretanjem vozilom u nazad, a da se prethodno nije uvjerio da time neće ugroziti, odnosno ometati kretanje pješaka, oštećenog R. S., može ugroziti saobraćaj i dovesti u opasnost život i tjelo ljudi, ali je olako držao da do toga neće doći, pa se u radnjama okrivljenog pored objektivnih stiče i subjektivni elemenat bića krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore.</span>
</p>
<p>
<span class="span1">Prilikom odluke o krivičnoj sankciji, sud je okrivljenom u smislu čl. 42 st. 1 Krivičnog zakonika Crne Gore, vodeći računa o visini zaprijećene kazne, cijenio sve okolnosti koje utiču na izbor krivične sankcije, pa je na strani okrivljenog kao olakšavajuće okolnosti cijenio njegove lične prilike, odnosno da je nezaposlen i lošeg imovnog stanja, njegov raniji život i s tim u vezi raniju neosuđivanost koju je sud utvrdio iz izvoda iz registra kaznenih evidencija Ministarstva pravde KE 1244/2016 od 03.10.2016. godine, kao i njegovo držanje nakon učinjenog krivičnog djela izraženo kroz prihvatanje odgovornosti, priznanje krivičnog djela i iskreno kajanje, kao i njegov odnos prema oštećenom, jer je istom odmah pritekao u pomoć, a s tim u vezi i stav oštećenog koji se nije pridružio krivičnom gonjenju, dok otežavajućih okolnosti nije bilo, pa je sud našao da su naprijed navedene olakšavajuće okolnosti takvog karaktera da predmetno krivično djelo čine naročito lakim. Imajući u vidu navedeno </span><span class="span1">sud je okrivljenom shodno čl. 65 Krivičnog zakonika Crne Gore izrekao sudsku opomenu, nalazeći da prema okrivljenom nije nužno primjeniti kaznu radi krivično pravne zaštite, jer se može očekivati da će se i samo sa upozorenjem, na okrivljenog u dovoljnoj mjeri uticati da ubuduće ne vrši krivična djela, a ovo imajući u vidu da okrivljeni nije kriminogeno strukturisana ličnost, čime će se sa uspjehom ostvariti svrha sudske opomene iz čl. 52 st. 2 Krivičnog zakonika </span><span class="span1">Crne Gore, a u okviru opšte svrhe izricanja i propisivanja krivičnih sankcija u smislu čl. 4 st. 2 Krivičnog zakonika Crne Gore</span><span class="span1">. </span>
</p>
<p>
<span class="span1">Sud je okrivljenog shodno čl. 226 Zakonika o krivičnom postupku obavezao na plaćanje troškova krivičnog postupka od čega na ime medicinskog vještačenja iznos od 60,50 eura, troškova saobraćajnog vještačenja u iznosu od 82,50 eura, dok je paušal u iznosu od 30,00 eura odredjen shodno dužini trajanja sudskog postupka, njegovoj složenosti i imovinskim prilikama okrivljenog. </span>
</p>
<p>
<span class="span1">Na osnovu izloženog, u smislu čl. 465 i čl. 466 Zakonika o krivičnom postupku, odlučeno je kao u dispozitivu rješenja.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">OSNOVNI SUD U PODGORICI</span>
</p>
<p style="text-align:center;">
<span class="span1">Dana, 28.10.2016. godine</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>
<span class="span1">      ZAPISNIČARKA                                                                                  S U D I J A </span>
</p>
<p>
<span class="span1">      Edina Kraja,s.r.                                                                             Rade Ćetković,s.r.</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p style="text-align:center;">
<span class="span1">PRAVNA POUKA: Protiv ovog rješenja dozvoljena je</span>
</p>
<p style="text-align:center;">
<span class="span1">                             žalba  u  roku od 8 dana od dana</span>
</p>
<p style="text-align:center;">
<span class="span1">                            prijema prepisa iste, Višem sudu</span>
</p>
<p style="text-align:center;">
<span class="span1">                          u Podgorici, a preko ovog suda.</span>
</p>
<p>&nbsp;</p>
<p style="text-align:center;">
<span class="span1">ZTO. Edina Kraja</span>
</p>
<p>&nbsp;</p>
<p>&nbsp;</p>
</div>
</div>


</body>