<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.82708335in 0.82708335in 0.82708335in 0.82708335in;}
.p1{text-align:center;hyphenate:auto;font-family:Times New Roman;font-size:14pt;}
.p2{margin-bottom:0.1388889in;text-align:end;hyphenate:auto;font-family:Arial;font-size:12pt;}
.p3{margin-bottom:0.1388889in;text-align:center;hyphenate:auto;font-family:Arial;font-size:12pt;}
.p4{margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p5{text-align:justify;hyphenate:auto;font-family:Arial;font-size:12pt;}
.p6{text-align:center;hyphenate:auto;font-family:Arial;font-size:12pt;}
.p7{margin-right:-0.25in;text-align:justify;hyphenate:auto;font-family:Arial;font-size:12pt;}
.p8{margin-left:-0.375in;margin-right:-0.25in;text-align:justify;hyphenate:auto;font-family:Arial;font-size:12pt;}
.p9{text-align:justify;hyphenate:auto;font-family:Times New Roman;font-size:12pt;}
</style>
<meta content="dragisa.baletic" name="author">
</head>
<body class="b1 b2">
<p class="p1">
<!--Image link to '0.jpg' can be here-->
</p>
<p class="p2">
<span>                                                                                                                                                                 K. 308/13</span>
</p>
<p class="p3">
<span>U IME CRNE GORE</span>
</p>
<p class="p4">
<span>OSNOVNI SUD U PODGORICI, kao prvostepeni, krivični, po sudiji Larisi Mijušković- Stamatović, uz učešće Valentine Vukašinović, kao zapisničara, u krivičnom predmetu protiv okrivljene M. D. iz P., zbog krivičnog djela falsifikovanje isprave iz čl.412 st.2 u vezi st.1 Krivičnog zakonika, odlučujući po optužnom predlogu ODT-a Podgorica Kt. br. 117/13 od 22.03.2013 godine, nakon glavnog i javnog pretresa održanog u prisustvu zastupnika optužbe Jaganjac Julije, savjetnika na radu kod ODT-a Podgorica i okrivljene Martinović Dijane, dana 02.07.2013 godine donio je i istog dana javno objavio</span>
</p>
<p class="p3">
<span>P R E S U D U</span>
</p>
<p class="p4">
<span>Okrivljena:</span>
</p>
<p class="p4">
<span>M. D., od oca S. i majke V., rodjene K., rodjena … godine u P., sa prebivalištem u Po., Ul. … br… , državljanka Crne Gore, pismena, završila srednju trgovinsku školu, razvedena, majka jednog maloljetnog djeteta, nezaposlena, dobrog imovnog stanja, ranije neosudjivana,</span>
</p>
<p class="p3">
<span>K R I V A    J E</span>
</p>
<p class="p4">
<span>Zato što je:</span>
</p>
<p class="p4">
<span>Dana 04.09.2012. godine, u P., upotrijebila lažnu javnu ispravu kao pravu, na način što je diplomu o položenom završnom ispitu, navodno izdatu od Ekonomsko trgovačke i ugostiteljske škole u Lj., pod djelovodnim brojem … , od 30.08.1997. godine, za školsku 1996/1997 godinu, u kojoj je neistinito navedeno da je završila IV razred označene škole, ovjerenu lažnim potpisom direktora  škole, kao i lažnim pečatom Ekonomsko trgovačke i ugostiteljske škole- Lj., predala Ministarstvu prosvjete i sporta Vlade Crne Gore, radi pokretanja postupka priznavanja inostrane diplome, pri čemu je bila svjesna svog djela čije je izvršenje htjela i znala da je njeno djelo zabranjeno,</span>
</p>
<p class="p4">
<span>- čime je izvršila krivično djelo falsifikovanje isprave iz čl.412 st.2 u vezi st.1 Krivičnog zakonika,</span>
</p>
<p class="p4">
<span>- pa joj Sud primjenom citiranih zakonskih odredbi, te čl. 3, 4, 5, 13, 15, 32, 33, 42, 52, 53 i 54 Krivičnog zakonika, te čl. 226, 227, 229 i 374 ZKP-a, izriče</span>
</p>
<p class="p3">
<span>USLOVNU OSUDU</span>
</p>
<p class="p4">
<span>Kojom joj prethodno utvrdjuje kaznu zatvora u trajanju od 3 (tri) mjeseca, i istovremeno odredjuje da se ista neće izvršiti ako okrivljena u roku od 1 (jedne) godine po pravnosnažnosti presude ne izvrši novo krivično djelo.</span>
</p>
<p class="p4">
<span>Obavezuje se okrivljena da na ime troškova krivičnog postupka- paušala uplati na račun budžetskih sredstava Crne Gore iznos od 50,00 (pedeset) eura, u roku od 15 dana po pravnosnažnosti presude pod prijetnjom prinudne naplate.</span>
</p>
<p class="p3">
<span>O b r a z l o ž e nj e</span>
</p>
<p class="p4">
<span>Optužnim predlogom ODT-a Podgorica Kt. br. 117/13 od 22.03.2013 godine, kojeg je na glavnom pretresu zastupala Jaganjac Julija, savjetnik na radu kod ODT-a Podgorica, okrivljenoj M. D. stavljeno je na teret izvršenje krivičnog djela falsifikovanje isprave iz čl.412 st.2 u vezi st.1 Krivičnog zakonika.</span>
</p>
<p class="p4">
<span>Zastupnik optužbe je u završnoj riječi navela da u cjelosti ostaje pri podnijetom optužnom predlogu, pa je predložila Sudu da okrivljenu oglasi krivom i osudi po zakonu.</span>
</p>
<p class="p4">
<span>Okrivljena je u svojoj odbrani navela da je radila u "C…" banci kao kafe kuvarica 13 godina, i da joj nikakva viša škola nije bila potrebna za pokrivanje tog radnog mjesta. Dalje je pojasnila da je negdje oko 01.07.2013 godine ostala bez posla, pa je zbog toga otišla da se prijavi na Biro, te da su joj tamo rekli da je neophodno da u radnu knjižicu upiše srednju školu, kao i da diplomu o srednjoj školi  treba da odnese kod Stadiona na provjeru. Dodala je da je, četiri mjeseca nakon što je odnijela diplomu na provjeru, dobila poziv na kućnu adresu kojim je obaviještena da joj je diploma lažna, i istakla je da se iznenadila da je diploma lažna, kad je diploma iz 1997. godine. Pojasnila je da je toliko godina radila u "C…", a diploma je svo vrijeme stajala u banci sa njenim dokumentima. Dodala je da je 2000. godine imala moždani udar i da se ne sjeća dogadjaja koji su se desili prije moždanog udara. Pojasnila je da se sjeća da nije išla da polaže nikakvu školu van P., ni u Lj., ni nigdje, već da joj je jedan njen prijatelj po imenu V., čije prezime nije znala, rekao da joj može završiti diplomu, te da joj je i završio i donio diplomu, a da ga je ona častila piće i parfem. Na kraju je dodala da tog čovjeka više nikad nije vidjela, i da ga sad ne bi ni prepoznala.</span>
</p>
<p class="p4">
<span>U završnoj riječi okrivljena je izjavila da ostaje pri svemu što je navela u svojoj odbrani i zamolila Sud da je što blaže kazni.</span>
</p>
<p class="p4">
<span>U dokaznom postupku Sud je: saslušao ovlašćenog predstavnika Ministarstva prosvjete i sporta Crne Gore – N. M., pročitao dopis Republičke uprave za inspekcijske poslove B. L. - Odjeljenje Trebinje br…. od 20.11.2012 godine, pročitao izvod iz KE za okrivljenu, izdat od UP PJ Podgorica pod br 29-245/13-5632/2-985 od 28.03.2013 godine, izvršio uvid u diplomu o položenom završnom ispitu Ekonomsko trgovačke i ugostiteljske škole u Lj. za M. D. za školsku 1996/1997 godinu, izvršio uvid u zahtjev M. D. podnijet Ministarstvu prosvjete i sporta za priznavanje inostrane diplome UPI br. 07-602 od 04.09.2012 godine.</span>
</p>
<p class="p4">
<span>Nakon provedenog dokaznog postupka, ocjenom navoda optužbe, odbrane, te svih provedenih dokaza, kako pojedinačno, tako i u njihovoj medjusobnoj povezanosti, Ovaj sud je utvrdio da je okrivljena M. D. izvršila krivično djelo falsifikovanje isprave iz čl.412 st.2 u vezi st.1 Krivičnog zakonika kako je to bliže opisano dispozitivom ove presude, pa je iz tih razloga oglasio krivom i izrekao joj krivičnu sankciju kao u izreci presude.</span>
</p>
<p class="p4">
<span> Ovlašćeni predstavnik Ministarstva prosvjete i sporta Crne Gore N. M. je na glavnom pretresu izjavio da nakon što je Ministarstvo ušlo u proceduru priznanja strane diplome Ekonomsko-trgovačke i ugostiteljske škole Lj., na ime M. D., najprije je uputilo dopis Republičkoj upravi za inspekcijske poslove u B. L., Odjeljenje T., od kojih su dopisom br. 24-120/616-248-95-2/12 od 20.11.2012 godine obaviješteni da je Ekonomsko-trgovačka i ugostiteljska škola Ljubinje u medjuvremenu promijenila naziv u Srednjoškolski centar "S. Ć." Lj., i da su nakon izvršenog pregleda i provjere svoje dokumentacije ustanovili da navedena diploma nikad nije izdata od strane njihove škole i da M. D. nikad nije bila učenik te škole, te da se radi o izvršenom krivičnom djelu falsifikovanje školske isprave, pa su u dopis stavili i predlog da se u skladu sa zakonskom procedurom preduzmu odgovarajuće mjere.</span>
</p>
<p class="p4">
<span>Iz  dopisa Republičke uprave za inspekcijske poslove B. L. - Odjeljenje T. br. 24-120/616-248-95-2/12 od 20.11.2012 godine je konstatovano da je taj dopis odgovor na zahtjev Ministarstva prosvjete i sporta Crne Gore br. UP I br. 07-602 od 20.09.2012 godine, kojim je od Republičke uprave za inspekcijske poslove B. L., Odjeljenje T. zahtijevalo da se izvrši provjera vjerodostojnosti izdatih školskih isprava od strane Ekonomsko-trgovačke i ugostiteljsko-turističke škole – Lj. na ime D. (S.) M. pod djelovodnim brojem 01-114/7-97 od 30.08.1997. godine, za školsku 1996/1997 godinu, u kojoj je navedeno da je imenovana završila IV razred označene škole. U odgovoru na ovaj zahtjev, republički prosvjetni inspektor je nakon uvida u dokumentaciju i evidenciju škole, inspekcijskim nadzorom dana 20.11.2012 godine utvrdio da je JU Srednjoškolski centar " S.Ć." Ljubinje (raniji naziv škole Ekonomsko trgovačka i ugostiteljska škola- Lj.) upisan u mrežu srednjih škola u Republici Srpskoj, te da je pregledom dokumentacije i evidencije škole (matičnih knjiga, registara, evidencije izdatih svjedočanstava i diploma) ustanovljeno da Diploma o položenom završnom ispitu, koja je priložena uz zahtjev Ministarstva prosvjete i sporta Crne Gore, nije dokument koji je izdat od strane te škole, niti je D. (S.) M., rodjena … godine u P. bila ikad učenik navedene škole. </span>
</p>
<p class="p4">
<span>Iz zahtjeva M. D. podnijetog Ministarstvu prosvjete i sporta za priznavanje inostrane diplome UPI br. 07-602 od 04.09.2012 godine konstatovano je da je M. S. D., rodjena …  godine u Crnoj Gori, nastanjena na adresi …, br. tel. …, dana 04.09.2012 godine podnijela zahtjev za priznavanje diplome Ekonomsko - trgovinske škole u Lj., Republika Srpska, izdatu 15.04.1996 godine radi zapošljavanja, te da je uz zahtjev dostavila originalnu obrazovnu ispravu za sve razrede završene u inostranstvu, kao i tri primjerka prevoda inostrane obrazovne isprave ovjerene od stalnog sudskog tumača u Crnoj Gori.</span>
</p>
<p class="p4">
<span>Iz izvoda iz KE za okrivljenu, izdatog od UP PJ Podgorica pod br 29-245/13-5632/2-985 od 28.03.2013 godine konstatovano je da M. D. ranije nije osudjivana.</span>
</p>
<p class="p4">
<span>Uvidom u predmetnu diplomu konstatovano je da je kao izdavalac diplome navedena Ekonomska, trgovačka i ugostiteljska škola u Lj., da je diploma izdata rješenjem br. 6/96 od 15.04.1996 godine, te da je upisana pod rednim brojem 121/3. Diplomom se potvrdjuje da je D. M., od oca S., rodjena … godine u P., državljanka SRJ, polagala ispite školske 1996/1997 godine, te da je završila četvrti razred u području rada trgovina, ugostiteljstvo, za obrazovni profil - zanimanje trgovinskog tehničara. Dalje je navedeno da je završni ispit polagala u avgustovskom ispitnom roku, da je na završnom ispitu izradila i odbranila praktičan rad "marketinška propaganda" , i to za izradu praktičnog rada sa ocjenom dovoljan (2) i usmenu proveru praktičnog rada sa ocjenom dovoljan (2), te da je položila završni ispit sa ukupnom ocjenom dovoljan (2). Potpisi ispitne komisije su nečitki, a diploma je izdata pod djelovodnim brojem 01-114/7-97, te da je izdata u Ljubinu 30.08.1997 godine. Na diplomi postoji pečat, kao i potpis lica za koje je navedeno da je direktor, a čiji je potpis nečitak.</span>
</p>
<p class="p4">
<span>Krivično djelo falsifikovanje isprave iz čl. 412 st. 2 u vezi st. 1 KZ CG čini onaj ko napravi lažnu ili izda neistinitu ili preinači pravu javnu ispravu, testament, mjenicu, ček, javne ili službene knjige ili druge knjige koje se moraju voditi na osnovu zakona, u namjeri da takvu javnu ispravu upotrijebi kao pravu ili kod takve lažne ili neistinite javne isprave upotrijebi kao prave ili ih nabavi radi upotrebe. </span>
</p>
<p class="p4">
<span>Na osnovu naprijed izloženog Sud je na nesumnjiv način utvrdio da je okrivljena dana 04.09.2012. godine, u P., upotrijebila lažnu javnu ispravu kao pravu, na način što je diplomu o položenom završnom ispitu, navodno izdatu od Ekonomsko trgovačke i ugostiteljske škole u Lj., pod djelovodnim brojem … , od 30.08.1997. godine, za školsku 1996/1997 godinu, u kojoj je neistinito navedeno da je završila IV razred označene škole, ovjeren lažnim potpisom direktora  škole, kao i lažnim pečatom Ekonomsko trgovačke i ugostiteljske škole – Lj., predala Ministarstvu prosvjete i sporta Vlade Crne Gore, radi pokretanja postupka priznavanja inostrane diplome, pri čemu je bila svjesna svog djela čije je izvršenje htjela i znala da je njeno djelo zabranjeno.</span>
</p>
<p class="p4">
<span>Prednje je utvrdjeno uvidom u zahtjev M. D. podnijetog Ministarstvu prosvjete i sporta za priznavanje inostrane diplome UPI br. 07-602 od 04.09.2012 godine, putem kojeg je ona zahtijevala da joj se, radi zaposlenja, prizna diploma Ekonomsko - trgovinske škole u Lj., Republika Srpska, izdata 15.04.1996 godine. Da se radi o lažnoj diplomi utvrdjeno je iz dopisa Republičke uprave za inspekcijske poslove B. L. - Odjeljenje T. br. 24-120/616-248-95-2/12 od 20.11.2012 godine u kojem je republički prosvjetni inspektor naveo da je nakon provjere dokumentacije i evidencije škole (matične knjige, registre, evidenciju izdatih svjedočanstava i diploma) utvrdio da Diploma o položenom završnom ispitu  izdata na ime okrivljene D. M., pod djelovodnim brojem 01-114/7-97 od 30.08.1997. godine, za školsku 1996/1997 godinu, u kojoj je navedeno da je okrivljena završila IV razred označene škole, a koja je priložena uz zahtjev Ministarstva prosvjete i sporta Crne Gore, nije dokument koji je izdat od strane te škole, niti je D. (S.) M., rodjena … godine u P. bila ikad učenik navedene škole. Republički prosvjetni inspektor je u dopisu naveo da lice D. M., nije nikada bila učenik  Ekonomsko- trgovačke i ugostiteljske škole Lj.. Da je okrivljena postupala sa direktnim umišljajem, tj. da je bila svjesna svog djela i da je htjela njegovo izvršenje, znajući da je njeno djelo zabranjeno Sud je utvrdio iz iskaza same okrivljene koja je navela da se sjeća da nije išla da polaže nikakvu školu van P., ni u Lj., ni nigdje, već da joj je njen prijatelj - izvjesni V. završio i donio diplomu, pa je Sud zaključio da je okrivljena morala biti svjesna da je diploma, koju je dobila bez polaganja ispita i pohadjanja nastave, lažna, ali je i pored toga okrivljena predala Ministarstvu prosvjete i sporta Vlade Crne Gore, radi pokretanja postupka priznavanja inostrane diplome.</span>
</p>
<p class="p4">
<span>Odbranu okrivljene koja je, u bitnom, navela da je diploma iz 1997 godine, da se iznenadila kada je obaviještena da joj je diploma lažna, da je 2000 godine imala moždani udar i da se ne sjeća dogadjaja koji su se desili prije tog moždanog udara, ali da se sjeća da nije išla da polaže nikakvu školu van P., ni u Lj., ni nigdje, već da joj je jedan prijatelj po imenu Vesko, čije prezime nije znala,  rekao da joj može završiti diplomu, te nakon što joj je završio i donio diplomu, ona ga je častila piće i parfem, Sud nije prihvatio i cijenio je kao sračunatu sa ciljem ublažavanja položaja u predmetnoj krivično - pravnoj stvari, a samim tim i irelevantnu u konkretnoj krivično- pravnoj stvari, obzirom da je ista puna protivurječnosti, te da je ista opovrgnuta svim provedenim dokazima na glavnom pretresu. </span>
</p>
<p class="p4">
<span>Dakle, u takvim naprijed utvrdjenim radnjama okrivljene su se stekli svi bitni, objektivni i subjektivni elementi bića krivičnog djela falsifikovanje isprave iz čl.412 st.2 u vezi st.1 Krivičnog zakonika, u odnosu na koje djelo je okrivljena postupala sa direktnim umišljajem, odnosno bila je svjesna svog djela čije je izvršenje htjela i znala je da je njeno djelo zabranjeno.</span>
</p>
<p class="p4">
<span>Odlučujući o krivičnoj sankciji, Sud je cijenio sve okolnosti iz čl.42 KZ-a, pa je u odsustvu otežavajućih okolnosti, kao olakšavajuće okolnosti na strani okrivljene cijenio je njene lične i porodične prilike, to da je ista nezaposlena, da je majka jednog maloljetnog djeteta, a posebno raniju neosudjivanost utvrdjenu izvodom iz kaznene evidencije, pa je okrivljenoj najprije utvrdio kaznu zatvora u trajanju od 3 (tri) mjeseca, a zatim je, nalazeći da nije neophodno da okrivljena kaznu zatvora utvrdjenu izrekom ove presude i efektivno izdržava, istu uslovio sa rokom provjere u trajanju od 1 (jedne) godine, čime će se, po nalaženju Suda u dovoljnoj mjeri uticati na okrivljenu da ubuduće ne vrši krivična djela i istom će u cjelosti biti ostvarena svrha izricanja uslovne osude iz čl. 52 Krivičnog zakonika, a u okviru opšte svrhe izricanja krivičnih sankcija iz čl.4 st. 2 Krivičnog zakonika. </span>
</p>
<p class="p4">
<span>Odluku o troškovima krivičnog postupka Sud je donio primjenom odredbi čl. 226, 227, 229 ZKP-a, a isti se odnose na sudski paušal u iznosu od 50,00 eura, koji je odmjeren shodno dužini trajanja postupka, složenosti predmeta i imovinskim prilikama okrivljene.</span>
</p>
<p class="p4">
<span>Na osnovu izloženog, a u smislu čl. 374 ZKP-a, odlučeno je kao u izreci.</span>
</p>
<p class="p5"></p>
<p class="p6">
<span>OSNOVNI SUD U PODGORICI</span>
</p>
<p class="p6">
<span>Dana, 02.07.2013  godine</span>
</p>
<p class="p5">
<span>	</span>
</p>
<p class="p5">
<span>    ZAPISNIČAR							  SUDIJA</span>
</p>
<p class="p5">
<span>Valentina Vukašinović, s.r. 			        Larisa Mijušković Stamatović, s.r.                                                                               </span>
</p>
<p class="p5"></p>
<p class="p5"></p>
<p class="p7">
<span>PRAVNA POUKA : </span>
</p>
<p class="p7">
<span>Protiv ove presude može se izjaviti</span>
</p>
<p class="p7">
<span>žalba u roku od 8 (osam) dana od</span>
</p>
<p class="p7">
<span>dana prijema pismenog otpravka iste </span>
</p>
<p class="p7">
<span>Višem sudu u Podgorici,a preko ovog suda.</span>
</p>
<p class="p5"></p>
<p class="p8">
<span>                                                   ZTO: Valentina Vukašinović</span>
</p>
<p class="p7"></p>
<p class="p9"></p>
<p class="p9"></p>
<p class="p9"></p>


</body>