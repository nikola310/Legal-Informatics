<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-size:12pt;font-family:'Arial'}
.span2{color:#000000;font-size:12pt;font-family:'Arial'}
</style>
</head>
<body class="b1" style="background: #aaa;">
<div class="window1">
<div class="page1">
<p style="text-align:right">
<span></span><span class="span1">K  br. 590/16</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p style="text-align:center;">
<span class="span1">U IME CRNE GORE</span>
</p>
<p>&nbsp;</p>
<p>
<span class="span1">Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničarke, u krivičnom postupku protiv optužene A. P., zbog krivičnog djela razbojnička krađa iz čl. 241 st. 1 Krivičnog zakonika Crne Gore, nakon javnog glavnog pretresa održanog </span><span class="span2">19.12.2016. godine</span><span class="span1">, u prisustvu zastupnice optužbe državne tužiteljke B. M., optužene i njenog branioca adv. S. T. P., dana 22.12.2016. godine izrekao je i objavio, </span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">P R E S U D U</span>
</p>
<p>&nbsp;</p>
<p>&nbsp;</p>
<p>
<span class="span1">Optužena: A. P., JMB ............., od oca I. i majke B., rođene R., rođena 06.02.1979. godine u Br., sa prebivalištem u Pg - ul. V P., državljanka Crne Gore, razumije crnogorski jezik, a koji je i njen jezik, frizerka, udata, majka jednog djeteta, pismena, završila srednju školu, lošeg imovnog stanja, osuđivana presudama Osnovnog suda u Podgorici K. br. 1108/08 od 18.06.2010. godine zbog krivičnog djela ugrožavanje sigurnosti iz čl. 168 st. 2 u vezi st. 1 Krivičnog zakonika (uslovna osuda) i K. br. 804/15 od 02.09.2016. godine, zbog krivičnog djela krađa iz čl. 239 st. 1 Krivičnog zakonika Crne Gore (uslovna osuda), protiv koje se pred ovim sudom vodi krivični postupak poslovne oznake K. br. 440/16 zbog krivičnog djela krađa u pokušaju iz čl. 239 st. 2 u vezi st. 1 u vezi čl. 20 Krivičnog zakonika Crne Gore, u pritvoru po rješenju sudije za istragu ovog suda Kri. br. 409/16 od 19.08.2016. godine koji se računa od 18.08.2016. godine u 20:40 časova.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">Kriva je</span>
</p>
<p>&nbsp;</p>
<p>&nbsp;</p>
<p>
<span class="span1">Što je:</span>
</p>
<p>
<span class="span1">Dana 18. avgusta 2016. godine, oko 20,30 časova u Pg, u ul. M. M., svjesna svog djela, čije izvršenje je htjela, znajući da je njeno djelo zabranjeno, zatečena na djelu krađe, upotrijebila silu prema drugom u namjeri da ukradenu stvar zadrži, na način što je oštećenoj V. I., koja je sjedjela za stolom u ugostiteljskom objektu "P." u ul. M. M., prišla i tražila cigaretu, pa kada joj je oštećena odgovorila da nema i zahtjevala od nje da se udalji od stola, sa stola oduzela i prisvojila žensku tašnu, u kojoj su se nalazila lična dokumenta i bankovne kartice oštećene, kao i novac u iznosu od 10,00 eura, vlasništvo oštećene, sve u namjeri pribavljanja protivpravne imovinske koristi u iznosu preko 150,00 eura, a zatim je pobjegla u pravcu B. I. C., da bi, kada ju je oštećena sustigla i uhvatila za majicu, okrivljena upotrijebila silu prema njoj tako što je uhvatila za kosu, a zatim je ogrebala po rukama, sve u namjeri da zadrži ukradenu tašnu, u kojem trenutku je naišla patrola policije i lišila je slobode,</span>
</p>
<p>&nbsp;</p>
<p>
<span class="span1">- čime je izvršila krivično djelo razbojnička krađa iz čl. 241 st. 1 Krivičnog zakonika Crne Gore.</span>
</p>
<p>
<span class="span1">Pa je sud na osnovu čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229 i čl. 374 Zakonika o krivičnom postupku,</span>
</p>
<p>&nbsp;</p>
<p style="text-align:center;">
<span class="span1">O S U Đ U J E</span>
</p>
<p>&nbsp;</p>
<p>
<span class="span1">Na kaznu zatvora u trajanju od 1 (jedne) godine, u koju kaznu se uračunava vrijeme provedeno u pritvoru od 18.08.2016. godine u 20:40 časova, pa nadalje dok pritvor bude trajao.</span>
</p>
<p>&nbsp;</p>
<p>
<span class="span1">Na osnovu čl. 71 Krivičnog zakonika Crne Gore prema optuženoj A. P. se izriče</span>
</p>
<p>&nbsp;</p>
<p style="text-align:center;">
<span class="span1">MJERA BEZBJEDNOSTI</span>
</p>
<p style="text-align:center;">
<span class="span1">OBAVEZNO LIJEČENJE NARKOMANA</span>
</p>
<p>&nbsp;</p>
<p>
<span class="span1">Koja će se izvršiti u ustanovi za izvršenje kazne - Zavodu za izvršenje krivičnih sankcija, s tim što joj se vrijeme provedeno u ovoj ustanovi uračunava u izrečenu kaznu zatvora.</span>
</p>
<p>
<span class="span1">Navedena mjera će trajati dok postoji potreba za liječenjem, ali ne duže od tri godine.</span>
</p>
<p>&nbsp;</p>
<p>
<span class="span1">Obavezuje se optužena da plati na ime troškova krivičnog postupka iznos od 184,00 €, u roku od 15 dana po pravosnažnosti presude, pod prijetnjom prinudnog izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">O b r a z l o ž e nj e</span>
</p>
<p>&nbsp;</p>
<p>&nbsp;</p>
<p>
<span class="span1">Optužnicom Osnovnog državnog tužilaštva Podgorica Kt. br. 1015/16 od 16.09.2016. godine, optuženoj A. P. stavljeno je na teret izvršenje krivičnog djela razbojnička krađa iz čl. 241 st. 1 Krivičnog zakonika Crne Gore. Zastupnica optužbe je u završnoj riječi predložila sudu da optuženu oglasi krivom i osudi po zakonu, a da joj prilikom odmjeravanja kazne kao otežavajuću okolnost cijeni raniju osuđivanost zbog istorodnog krivičnog djela.</span>
</p>
<p>
<span class="span1">Optužena je u odbrani u prethodnom postupku navela da je 18.08.2016. godine oko 20:30 časova, sa njenim prijateljem M. L., svratila u pivnicu koja se nalazi u ul. M. M.. U bašti pivnice prišla je dvijema djevojkama i pitala ih da li imaju da im daju cigarete. Te djevojke su bile R., odnosno pričale su ruskim jezikom, a na stolu ispred njih se nalazila jedna crna torba koju je ona u tom trenutku zgrabila i sa istom krenula da bježi. Jedna od tih djevojaka je krenula da trči za njom i u jednom trenutku je uhvatila za ruku, nakon čega je ona tu djevojku uhvatila za kosu i za ruku, a u namjeri da bi zadržala torbu koju je prethodno uzela sa stola. Tada je prišao jedan policajac, a ubrzo i patrola policije, koji su je odveli u stanicu. Torbu su joj oduzeli i vratili je toj djevojci. Razlog zbog čega je uzela torbu je taj što nema novca, pa je imala namjeru da iz iste uzme i ukrade sve što nađe. Na glavnom pretresu je izmijenila svoju odbranu i navela da je k</span><span class="span1">ritičnog dana šetala gradom sa M. L. i prolazila pored jednog lokala, kada je M. iznervirao, jer nije imao cigarete, pa je odlučila da priđe jednom stolu i od dvije ženske osobe koje su tu sjedjele zatraži cigaretu. Obratila se jednoj ženskoj osobi za koju je zaključila da je R. i tražila joj cigaretu, a ona joj je rekla da oladi i odbije od njenog stola. Kako je bila pod dejstvom droge, odnosno heroina, iznervirala se zbog takvog njenog postupka i u tom bijesu je zgrabila njenu torbu koja se nalazila na stolu, a radilo se o manjoj crnoj torbi, nakon čega je krenula da bježi. Primjetila je da je ta ženska osoba ustala i krenula da trči za njom i u tom trenutku je torbu daleko odbacila od sebe. Nastavila je da trči i tada je ova ženska osoba stigla, pa kako je ona imala 120 kg i kako ju je zgrabila za ruku, nije znala da li </span><span class="span1">je ona karatistkinja, pa je morala da se brani. Uspjela je da se odbrani i nakon toga je stigla policija, a prije dolaska policije su je dva bodigarda od te ženske osobe držala 2 sata, jedan od njih je bio visok 2 m. Misli da su oni stajali u lokalu i da su gledali, pa kad su primjetili da ta ženska osoba trči za njom oni su došli da je uhvate. Tom prilikom je za njom trčalo 25 ljudi, i kada su je stigli primjetila je da su ovog M. koji je bio sa njom šamarali. Ona toj ženi ništa nije ukrala, jer joj je torba vraćena. Kad je rekla da se odbranila od ove žene, pod tim je mislila da se okrenula prema njoj i da je istu gurala od sebe, a u tom guranju je i uhvatila za kosu. Od nje je morala da se odbrani, jer je ona nju prva napala, odnosno uhvatila ju je za njene ruke. Torbu koju je uzela sa stola nije imala namjeru da ukrade, jer joj ona nije bila potrebna, već je istu onako u nervozi uzela sa stola i imala je namjeru da je dobaci M. i da se sa njom dobacuju. Međutim, M. je ostao da stoji u mjestu i bio je zatečen i zbunjen, tako da je ona ovu torbu odbacila daleko od sebe i ova torba nije nađena kod nje kada su došli policajci. Objašnjavajući razlike u iskazima navela je da može da se zakune da ništa od onog što je napisano u zapisniku kod tužioca nije tačno, već da je tužilac u zapisnik diktirao ono što je sam htio. Nakon toga joj je dao da potpiše zapisnik i ona je isti potpisala, iako je čula da on nije diktirao ono što je ona rekla, a u tom trenutku je bila nervozna i bila je pod pritiskom i mislila je da mora da potpiše zapisnik. Tužilac je bio mnogo nervozan i vikao je na nju i na njenu advokaticu. Nju je M. L., sa kojim je živjela po raznim stanovima po Pg u prethodne 3 godine, nagovarao da krade. Ona mu je govorila da je iz poštene porodice i da to ne treba da rade. Toga dana dok su šetali on joj je non stop govorio kako treba da kradu torbe i novčanike, a ona na to nije htjela da pristane, ali kako je bila pod dejstvom droge i kako ju je ova R. iznervirala, odlučila je da sa stola uzme njenu torbu. U prethodnom periodu nju je M. L. prisiljavao da krade, ali prije kritičnog događaja nikad ništa nije ukrala niti je za to imala potrebe, jer bi njeni prijatelji i njena porodica njoj davali sve što joj je neophodno. U završnoj riječi je prihvatila završnu riječ branioca i istakla da se kaje zbog učinjenog i da joj je jako žao.</span>
</p>
<p>
<span class="span1">Branilac optužene, adv. S. T. P., je u završnoj riječi navela da je optužena po stavu odbrane priznala izvršenje krivičnog djela i izrazila kajanje, te da je ista labilna ličnost usled dugogodišnjeg konzumiranja droge, i da je u vrijeme izvršenje krivičnog djela bila u stanju zavisnosti. Ukazala je na olakšavajuće okolnosti na strani optužene i predložila sudu da joj izrekne mjeru bezbijednosti obaveznog liječenja od zavisnosti o heroinu. </span>
</p>
<p>
<span class="span1">U dokaznom postupku sud je saslušao svjedoka oštećenu I. V., na saglasan predlog stranaka pročitao nalaz i mišljenje vještaka psihijatra dr Ž. G. od 15.11.2016. godine, pročitao službenu zabilješku Uprave policije - Centar bezbijednosti Podgorica Ku. br. 562/16 od 18.08.2016. godina sačinjenu od strane policijskih službenika Đ. B. i J. Š., službenu zabilješku Uprave policije - Centar bezbjednosti Podgorica Ku. br. 562/16 od 18.08.2016. godine sačinjenu od strane službenika policije M. M. i M. R., izvještaj ljekara u HMP Crne Gore - Jedinica za HMP Podgorica br. 272439 od 18.08.2016. godine na ime oštećene, izvršio uvid u fotodokumentaciju Uprave policije - Centra bezbjednosti Podgorica br. 59-28-244-2213/1828 od 18.08.2016. godine i pročitao izvod iz registra kaznenih evidencija Ministarstva pravde KE 1333/2016 od 14.10.2016. godine.</span>
</p>
<p>
<span class="span1">Svjedok oštećena J. V. je u iskazu datom u prethodnom postupku navela da je dana 18.08.2016. godine oko 20:30 časova sa drugaricom O. Č. sjedjela u pivnici u ulici M. M., kada im je prišla jedna ženska osoba i tražila cigarete. Ona je toj djevojci rekla da nemaju cigarete i da se udalji od stola, ali ta djevojka to nije htjela da uradi već je i dalje stajala pored stola i pitala ih odakle su. Odgovorila joj je da ukoliko se ne udalji od njih biće prinuđena da zove konobara, nakon čega je ta djevojka sa stola uzela njenu torbu, a zatim krenula da bježi. Odmah je ustala i krenula da trči za tom djevojkom, sustigla je nakon nekih 100 m i uhvatila je za majicu. Tada se ta djevojka okrenula i prvo je uhvatila za haljinu, a zatim i za kosu, pokušavajući da joj se otrgne. To je trajalo nekih minut dva, nakon čega su im prišli </span><span class="span1">službenici policije i ovu djevojku uhapsili, a nju i Oksanu su odveli u stanicu policije da bi dale izjavu. Torbica joj je vraćena, ali je kaiš na istoj bio počupan, a u torbi su se nalazila njena lična dokumenta, bankovne kartice i novac u iznosu od 10 eura, i ništa od toga nije nedostajalo. Kada je ovu djevojku sustigla i sprečavala da pobjegne sa torbom ista ju je ogrebala po rukama. Na glavnom pretresu je dodala da je sa optuženom kritičnom prilikom bilo i jedno muško lice koje je tu samo stajalo i ništa nije radilo, a kada je sustigla optuženu to muško lice je dotrčalo za njima i optuženoj govorilo da baci torbu koju je ona u tom momentu držala u ruci i oko koje su se njih dvije otimale sve do dolaska policije, a kada je došla policija optužena je ovu torbu odbacila odmah sa strane, a ona je svojoj drugarici O. rekla da tu torbu uzme, s tim što je pojasnila da nije vidjela momenat kada je optužena odbacila torbicu, jer su ih službenici policije razdvojili, nakon čega je primjetila da torbica stoji na zemlji na mjestu gdje su se njih dvije otimale oko nje. Pridružila se krivičnom gonjenju protiv optužene, a imovinsko pravni zahtjev nije postavila.</span>
</p>
<p>
<span class="span1">Iz službene zabilješke UP CB Podgorica Ku. br. 562/16 od 18.08.2016. godine proizilazi da su se kritičnog dana policijski službenici Đ. B. i J. Š. nalazili u službenom vozilu u ul. M. M., odnosno da su sa istim stajali na semaforu ispred raskrsnice ulice M. M. i Bulevara I. C. Tom prilikom su sa lijeve strane primjetili da trotoarom iz pravca ugostiteljskog objekta Pivnice u pravcu Bulevara I. C. trči jedna ženska osoba svijetle boje kose, mršavije građe, a u rukama je držala manju crnu torbu, dok su za njom trčale dvije ženske osobe, jedna plave kose, nižeg rasta, punije građe i druga mršavije građe, crne kose, koje su vrištale. U trenutku kada je ženska osoba punije građe sustigla mršaviju osobu plave kose koja je trčala ispred nje neko je povikao "Upomoć!", i tada je došlo do otimanja između ove dvije osobe oko torbice koju osoba koja je sa njom trčala nije htjela da preda osobi koja ju je sustigla, već je pokušala da se udalji sa torbom. Primjetili su da je prilikom otimanja ženska osoba koja je bježala sa torbom vukla za kosu osobu nižeg rasta koja ju je sustigla. Policijski službenici su prišli ovim licima i osim navedena tri ženska lica zadržali i jedno muško lice koje je bilo u društvu sa ženskom osobom koja je trčala noseći u ruci torbu, a tom prilikom im je plava ženska osoba nižeg rasta rekla da je opljačkana dok je sjedjela u pivnici, odnosno da joj je žensko lice sa stola otuđilo torbicu. Zadržana lica su predali policijskim službenicima M. R. i M. M.. </span>
</p>
<p>
<span class="span1">Iz službene zabilješke UP CB Podgorica Ku. br. 562/16 od 18.08.2016. godine proizilazi da su policijski službenici M. R. i M. M. od kolega Đ. B. i J. Š. preuzeli zadržana lica: optuženu A. P., M. L., oštećenu I. V. i O. Č., koje su doveli u službene prostorije radi prikupljanja obavještenja.</span>
</p>
<p>
<span class="span1">Iz izvještaja ljekara u HMP - Jedinice za HMP Podgorica br. 272439 od 18.08.2016. godine, koji je izdat na ime oštećene, proizilazi da se ista javila u HMP u 22:25 časova kao lice iz nasilja. Navela je da je zadobila povrede od nepoznate osobe, a bile su vidljive 4 ogrebotine na desnoj podlaktici lučnog oblika veličine oko 0,5 cm. Nije bilo drugih spolja vidljivih povreda, a ista je negirala druge tegobe. </span>
</p>
<p>
<span class="span1">U fotodokumentaciji UP CB Podgorica br. 59-28-244-2213/1828 od 18.08.2016. godine koja je sačinjena fotografisanjem otuđene torbe, koja je vlasništvo oštećene I. V., na dvije fotografije su prikazani izgled predmetne torbe sa otrgnutim kaišom i dokumenta i novac koji su se nalazili u torbi. </span>
</p>
<p>
<span class="span1">Iz nalaza i mišljenja sudskog vještaka psihijatra dr Ž. G. od 15.11.2016. godine, koji je vještak dao na osnovu medicinske dokumentacije na ime optužene i njenog neposrednog pregleda, proizilazi da je optužena A. P. osoba prosječnih intelektualnih sposobnosti, bez evidentnih simptoma trajnog duševnog oboljenja ili drugog težeg duševnog poremećaja, da pokazuje dublje neurotske simptome u vidu anksiozno depresivnog ispoljavanja, a koji su posledica karakteroloških svojstava poremećaja ličnosti, te dugogodišnje zloupotrebe više nedozvoljenih psihoaktivnih supstanci, prevashodno heroina. Prisutno je dugogodišnje </span><span class="span1">konzumiranje više nedozvoljenih supstanci, dominantno heroina u vidu kontinuirane upotrebe, a ovaj nivo zavisnosti ispoljava standarde toksokomanske zavisnosti - toksikomanije (psihička i fizička zavisnost, te povišena tolerancija na heroin i prisustvo apstinencijalnih kriza). Imajući u vidu ponašanje optužene u vrijeme izvršenja krivičnog djela, ne mogu se negirati početni simptomi apstinencijalne krize, ali nije ispoljavala manifestne simptome navedene krize. U tim okolnostima u vrijeme izvršenja krivičnog djela za koje se tereti, vještak je mišljenja da su sposobnosti optužene da shvati značaj svoga djela i mogućnost da upravlja svojim postupcima bile smanjene, ali ne bitno, a cijeneći karakterološke promjene ličnosti na nivou emocionalno nestabilnog poremećaja ličnosti i dugogodišnje dejstvo heroina na organizam. U vrijeme deliktne situacije optužena je bila u stanju zavisnosti od heroina. Budući da optužena pokazuje toksikomansku zavisnost, prevashodno o heroinu, vještak je mišljenja da je sa medicinske strane potrebno primijeniti mjeru bezbjednosti obaveznog liječenja od zavisnosti o heroinu iz preventivnih i medicinskih razloga, da slična djela eventualno ne bi vršila u budućnosti, odnosno da bi se otklonila ta ozbiljna društvena opasnost, pa je predložio sudu da se mjera sprovede u odgovarajućoj zdravstvenoj ustanovi, a shodno stavu suda.</span>
</p>
<p>
<span class="span1">Nakon savjesne ocjene svakog dokaza pojedinačno i u vezi sa ostalim dokazima, dovodeći ih u vezu sa odbranom optužene, sud je na nesumnjiv način utrdio da je optužena A. P. d</span><span class="span1">ana 18. avgusta 2016. godine, oko 20,30 časova u PG, u ul. M. M., zatečena na djelu krađe, upotrijebila silu prema drugom u namjeri da ukradenu stvar zadrži, na način što je oštećenoj I. V., koja je sjedjela za stolom u ugostiteljskom objektu "P." u ul. M. M., prišla i tražila cigaretu, pa kada joj je oštećena odgovorila da nema i zahtjevala od nje da se udalji od stola, sa stola oduzela i prisvojila žensku tašnu, u kojoj su se nalazila lična dokumenta i bankovne kartice oštećene, kao i novac u iznosu od 10,00 eura, vlasništvo oštećene, sve u namjeri pribavljanja protivpravne imovinske koristi u iznosu preko 150,00 eura, a zatim je pobjegla u pravcu Bulevara I. C., da bi, kada ju je oštećena sustigla i uhvatila za majicu, okrivljena upotrijebila silu prema njoj tako što je uhvatila za kosu, a zatim je ogrebala po rukama, sve u namjeri da zadrži ukradenu tašnu, u kojem trenutku je naišla patrola policije i lišila je slobode.</span>
</p>
<p>
<span class="span1">Činjenično stanje je utvrđeno prevashodno iz jasnog i doslednog iskaza svjedoka I. V., koja je i u prethodnom postupku i na glavnom pretresu saglasno navela da </span><span class="span1">je dana 18.08.2016. godine oko 20:30 časova sa drugaricom O. Č. sjedjela u pivnici u ulici M. M., kada im je prišla optužena i tražila cigarete, nakon čega je istoj rekla da nemaju cigarete i da se udalji od stola, poslije čega je optužena sa stola uzela njenu torbu, a zatim krenula da bježi. Odmah je ustala i krenula da trči za optuženom, sustigla je nakon nekih 100 m i uhvatila je za majicu, nakon čega se optužena okrenula i prvo je uhvatila za haljinu, a zatim i za kosu, pokušavajući da joj se otrgne, a tom prilikom ju je optužena ogrebala po rukama. To je trajalo nekih minut - dva, nakon čega su im prišli službenici policije i optuženu uhapsili, a nju i Oksanu su odveli u stanicu policije da bi dale izjavu. Torbica joj je vraćena, ali je kaiš na istoj bio počupan, a u torbi su se nalazila njena lična dokumenta, bankovne kartice i novac u iznosu od 10 eura, i ništa od toga nije nedostajalo.</span><span class="span1"> Iskaz svjedoka oštećene je sud u potpunosti prihvatio kao istinit, imajući u vidu da je isti potvrđen materijalnim dokazima, odnosno sadržinom dvije </span><span class="span1">službene zabilješke UP CB Podgorica Ku. br. 562/16 od 18.08.2016. godine iz kojih je utvrđeno da su policijski službenici Đ. B. i J. Š. kritičnog dana primjetili da trotoarom iz pravca ugostiteljskog objekta P. koji se nalazi u ul. M. M. u pravcu Bulevara I. C. trči optužena koja je u rukama držala manju crnu torbu, dok su za njom trčale svjedok oštećena i O. Č., da bi u trenutku kada je oštećena sustigla optuženu, koja je trčala ispred nje, došlo do otimanja između njih dvije oko torbice, koju optužena nije htjela da preda oštećenoj, već je pokušala da se udalji sa torbom, a prilikom otimanja je optužena vukla za kosu oštećenu, nakon čega su im prišli, i tom prilikom im je oštećena rekla da je opljačkana </span><span class="span1">dok je sjedjela u pivnici, odnosno da joj je optužena sa stola otuđila torbicu, nakon čega su sve tri ženske osobe i M. L., koji je bio u društvu sa optuženom, predali policijskim službenicima M. R. i M. M., koji su ih odveli u stanicu policije. Takođe, iskaz svjedoka oštećene je potvrđen i navedenim izvještajem ljekara u HMP, koji je izdat na ime oštećene, iz kojeg je utvrđeno da se ista javila u HMP u 22:25 časova kao lice iz nasilja, i da su joj tom prilikom konstatovane 4 ogrebotine na desnoj podlaktici lučnog oblika veličine oko 0,5 cm, kao i fotodokumentacijom UP CB Podgorica na osnovu koje je utvrđen izgled predmetne torbe sa otrgnutim kaišem i dokumenata i novca koji su se nalazili u torbi. Pored navedenog, sud je imao u vidu da ni optužena u prethodnom postupku nije sporila da je </span><span class="span1">18.08.2016. godine oko 20:30 časova, sa njenim prijateljem M. L., svratila u pivnicu koja se nalazi u ul. M. M., te da je u bašti pivnice prišla dvijema djevojkama i pitala ih da li imaju da im daju cigarete, a na stolu ispred njih se nalazila jedna crna torba koju je ona u tom trenutku zgrabila i sa istom krenula da bježi, nakon čega je oštećena krenula da trči za njom i u jednom trenutku je uhvatila za ruku, nakon čega je ona oštećenu uhvatila za kosu i za ruku, a u namjeri da bi zadržala torbu koju je prethodno uzela sa stola, da bi im tada prišao jedan policajac, a ubrzo i patrola policije, koji su je odveli u stanicu. Optužena je navela da su joj oduzeli torbu i vratili je oštećenoj, a da je razlog zbog čega je uzela torbu taj što nema novca, pa je imala namjeru da iz iste uzme i ukrade sve što nađe.</span>
</p>
<p>
<span class="span1">Cijeneći subjektivni odnos optužene prema krivičnom djelu, imajući u vidu rezultate cjelokupnog dokaznog postupka, a posebno ponašanje optužene prilikom izvršenja djela kao i njenu odbranu datu u prethodnom postupku, te dovodeći ih u vezu sa nalazom i mišljenjem sudskog vještaka psihijatra dr Ž. G. od 15.11.2016. godine da je kod optužene u vrijeme kritičnog događaja, sposobnost da shvati značaj svoga djela i mogućnost da upravlja svojim postupcima bila smanjena, ali ne bitno, sud je izveo logičan zaključak da uračunljivost optužene u vrijeme izvršenja djela nije bila isključena, već da je optužena izvršila krivično djelo u uračunjljivom stanju, ali je njena uračunljivost usled toksikomanske zavisnosti, odnosno dugogodišnje upotrebe heroina, u deliktnoj situaciji bila smanjena. Navedeni nalaz i mišljenje dr Ž. G. sud je u cijelosti prihvatio ocijenivši ga kao potpun, jasan, objektivan i stručan. Dakle, kod činjenice da uračunljivost optužene u vrijeme izvršenja djela nije bila isključena, sud nalazi da nema osnova da se isključi ni vinost optužene, koja se u konkretnom slučaju po nalaženju suda manifestuje kao direktni umišljaj. Ponašanje optužene prilikom izvršenja krivičnog djela ukazuje da je ista bila svjesna da svojim radnjama čini zabranjenu djelatnost, odnosno da </span><span class="span1">oduzima tuđu pokretnu stvar, odnosno torbu koja se nalazila na stolu, a sve u namjeri da pribavi sebi protivpravnu imovinsku korist u vrijednosti preko 150,00 eura, odnosno u vrijednosti svih vrijednijih stvari i novca koje u istoj pronađe, te da se dala u bjekstvo, a kada je bila uhvaćena od strane oštećene, da prema istoj primjenjuje silu uhvativši je za kosu i nanoseći joj ogrebotine u namjeri da zadrži ukradenu torbu</span><span class="span1">, što je u konkretnom slučaju i htjela. Na to jasno ukazuje ponašanje optužene prilikom preduzimanja izvršenja predmetnog krivičnog djela, odnosno ispoljena upornost i upotrijebljena sila prema oštećenoj kako bi zadržala torbu koju je prethodno ukrala. Dakle, po nalaženju suda optužena je sa umišljajem izvršila predmetno krivično djelo, pa su se u njenim radnjama pored objektivnih stekli i subjektivni elementi bića krivičnog djela razbojnička</span><span class="span2"> krađa iz čl. 241 st. 1 </span><span class="span1">Krivičnog zakonika Crne Gore.</span>
</p>
<p>
<span class="span2">Sud je cijenio i odbranu optužene koju je dala na glavnom pretresu, a koja je u bitnom protivrječna njenoj odbrani datoj pred državnim tužiocem, pa takvu odbranu optužene, koja je po nalaženju suda pored toga i neubjedljiva i nelogična, sud nije mogao prihvatiti, nalazeći da je ista sračunato data u cilju izbjegavanja krivice. Naime,</span><span class="span1"> odbrana u kojoj optužena navodi da je torbu sa stola uzela jer je bila iznervirana ponašanjem oštećene, te da nije imala namjeru da ukrade torbu, i da joj ista nije bila potrebna, već je imala namjeru da se sa njom dobacuje sa M. L., koji je takvim njenim postupkom bio zatečen i zbunjen, tako da je ona ovu torbu </span><span class="span1">odbacila daleko od sebe i da ista nije nađena kod nje kada su došli policajci, je osim što je protivrječna odbrani iz prethodnog postupka u kojoj je optužena navela da su joj policajci </span><span class="span1">oduzeli torbu i vratili je oštećenoj, a da je istu uzela jer nema novca, pa je imala namjeru da iz iste uzme i ukrade sve što nađe, je po nalaženju suda i do te mjere neubjedljiva i lišena bilo kakvog logički koherentnog smisla, da ne može biti prihvaćena kao objašnjenje postupka optužene, a uz to je i opovrgnuta iskazom svjedoka oštećene i sadržinom navedenih službenih zabilješki iz kojih je jasno utvrđeno da optužena nije od sebe odbacila predmetnu torbicu, već da se oko iste otimala sa oštećenom sve do dolaska policije</span><span class="span1">. Takođe, navodi optužene da je morala da se odbrani od oštećene, jer je oštećena prva nju napala, su očigledno dati u cilju izbjegavanja krivice, jer i iz same odbrane optužene, ali i iz iskaza oštećene i sadržine službenih zabilješki nesumnjivo proizilazi da je optužena prvo oduzela torbu oštećenoj, koja je zatim pokušala da zaštiti svoje privatno vlasništvo, pa se ne može smatrati da je oštećena prvo napala optuženu, već naprotiv da je preduzela aktivnost da zaštiti svoje dobro. Navodi optužene da su je dva tjelohranitelja oštećene držala 2 sata i da je za njom trčalo 25 ljudi su u suprotnosti sa prihvaćenim iskazom svjedoka oštećene i materijalnim dokazima, pa je više nego očigledno da se radi o imaginaciji optužene koja je moguće izazvana nedozvoljenim psihoaktivnim supstancama. Sud nije mogao prihvatiti ni dio odbrane u kojem je optužena osporila sadržinu zapisnika njenog saslušanja kod tužioca, i njene navode da je tužilac u zapisnik diktirao ono što je sam htio, a da je ona isti potpisala, iako je čula da on nije diktirao ono što je ona rekla, jer je bila nervozna, i da je bila pod pritiskom i da je mislila da mora da potpiše zapisnik, a da je tužilac bio mnogo nervozan i da je vikao na nju i na njenu advokaticu. Ovo iz razloga što je i sama optužena navela da je lično potpisala sadržinu zapisnika, pa sud nalazi da je ista morala biti svjesna da time bez primjedbi potvrđuje ono što je napisano, dok su njeni navodi da je mislila da mora da potpiše zapisnik nelogični i neubjedljivi, a sud primjećuje da saslušanju optužene u prethodnom postupku nije prisustvovala njena advokatica, pa iz tih razloga ne može ni biti tačna njena tvrdnja da je tužilac vikao na nju i njenu advokaticu. Sud nije prihvatio ni navode optužene da ju je M. L. u prethodnom periodu prisiljavao da krade, ali da prije kritičnog događaja nikad ništa nije ukrala niti je za to imala potrebe, jer bi njeni prijatelji i njena porodica njoj davali sve što joj je neophodno, a ovo iz razloga što je optužena prije kritičnog događaja pravosnažno osuđena</span><span class="span1"> zbog krivičnog djela krađa iz čl. 239 st. 1 Krivičnog zakonika Crne Gore, i to presudom ovog suda K. br. 804/15 od 02.09.2016. godine</span><span class="span1">.</span>
</p>
<p>
<span class="span2">Sud nije u dokaznom postupku saslušao M. L. u svojstvu svjedoka, iako je to bilo predloženo od strane odbrane, a ovo iz razloga što optužena i njen branilac nisu mogle sudu dostaviti tačnu adresu za svjedoka, dok je sud od strane PJ za upravne untrašnje poslove Podgorica obavješten da navedeno lice ne prolazi kroz njihovu prijavno odjavnu evidenciju. Takođe, branilac optužene je obavjestila sud da ima saznanja da svjedok ne boravi u Crnoj Gori i da je dobio zabranu ulaska u sledećih godinu dana, pa je sud našao da bi bilo neopravdano dalje odugovlačiti predmetni krivični postupak i uvećavati troškove, kod činjenice da se optužena nalazi u pritvoru. Pritom je sud našao i da je činjenično stanje u dovoljnoj mjeri razjašnjeno, te da saslušanje predloženog svjedoka ne bi uticalo na drugačije presuđenje.</span>
</p>
<p>
<span class="span1">Imajući u vidu utvrđeno činjenično stanje sud je precizirao činjenični opis izreke presude, na način što je u opisu krivičnog djela dodao da je optužena predmetne stvari koje su vlasništvo oštećene oduzela u namjeri pribavljanja protivpravne imovinske koristi u iznosu preko 150,00 eura, jer iz odbrane optužene koja je data u prethodnom postupku nesumnjivo proizilazi da je ona predmetnu torbu ukrala u namjeri da iz iste uzme i ukrade sve što nađe, pa je evidentno da je njena namjera bila usmjerena na pribavljanje protivpravne imovinske koristi koja bi se sastojala u svim vrijednijim stvarima i novcu koji bi pronašla u torbi oštećene. Pritom je sud vodio računa da ne naruši identitet presude i optužbe u smislu čl. </span><span class="span1">369 st. 1 Zakonika o krivičnom postupku, nalazeći da na navedeni način, a shodno utvrđenom činjeničnom stanju, samo precizira činjenični opis djela koje je predmet optužbe, čime je izreka presude učinjena razumljivom, a optuženoj na teret nije stavljeno više kriminalne djelatnosti u odnosu na optužbu.</span>
</p>
<p>
<span class="span2">Prilikom odmjeravanja kazne, a imajući u vidu svrhu kažnjavanja, sud je u smislu čl. 42  st. 1 Krivičnog zakonika Crne Gore, cijenio sve okolnosti koje su od uticaja da kazna bude manja ili veća, pa je na strani optužene kao olakšavajuće okolnosti cijenio </span><span class="span2">stepen njene krivice, s obzirom na to da je tokom postupka utvrđeno da je njena uračunljivost bila smanjena,</span><span class="span2"> njene lične i porodične prilike, odnosno da je udata, majka jednog maloljetnog djeteta i da je lošeg imovnog stanja, dok je od otežavajućih okolnosti cijenio njenu raniju osuđivanost, između ostalog i zbog istorodnog krivičnog djela, koja je utvrđena iz izvoda iz registra kaznenih evidencija Ministarstva pravde KE </span><span class="span1">1333/2016 od 14.10.2016.</span><span class="span2"> godine</span><span class="span1">,</span><span class="span2"> pa je imajući u vidu prethodno navedene okolnosti, a shodno čl. 36 Krivičnog zakonika Crne Gore, sud optuženu osudio na minimalnu kaznu zatvora za predmetno krivično djelo, u trajanju od jedne godine, nalazeći da je ista neophodna i srazmjerna težini predmetnog krivičnog djela i ličnosti optužene kao učinioca, te da će se jedino sa ovako odmjerenom kaznom zatvora na optuženu u dovoljnoj mjeri uticati da ubuduće ne čini krivična djela, jer ranije izrečene krivične sankcije na istu nisu uticale, kao i da će se uticati na druge da ne čine krivična djela, čime će se sa uspjehom ostvariti ciljevi kako specijalne, tako i generalne prevencije, a time i svrha kažnjavanja iz čl. 32 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.</span>
</p>
<p>
<span class="span1">Na osnovu čl. 71 Zakonika o krivičnom postupku, sud je optuženoj izrekao mjeru bezbjednosti obavezno liječenje narkomana koja će se izvršiti u ustanovi za izvršenje kazne - Zavodu za izvršenje krivičnih sankcija, koja mjera će trajati dok postoji potreba za liječenjem, ali ne duže od tri godine. Ovo iz razloga što je iz nalaza i mišljenja vještaka psihijatra dr Ž. G. utvrđeno da je optužena predmetno krivično djelo učinila usled zavisnosti od upotrebe opojnih droga i da kod iste postoji ozbiljna opasnost da će usled ove zavisnosti i dalje da vrši krivična djela, pa je sud našao da je izricanje ove mjere bezbjednosti u konkretnom slučaju neophodno.  </span>
</p>
<p>
<span class="span2">S obzirom na to da je okrivljena oglašena krivom, sud je, shodno čl. 226 i čl. 229 Zakonika o krivičnom postupku, istu obavezao da na ime troškova krivičnog postupka plati iznos od 184,00 eura, od čega se iznos od 154,00 € odnosi na ime nagrade vještaku psihijatru, a iznos od 30,00 € na ime sudskog paušala kao dijela troškova krivičnog postupka, koji je odmjeren srazmjerno trajanju postupka, složenosti predmeta i imovinskim prilikama optužene, </span><span class="span1">kao i da plati troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku</span><span class="span2">. </span>
</p>
<p>
<span class="span2">Na osnovu navedenog, a shodno čl. 374 Zakonika o krivičnom postupku, odlučeno je kao u izreci presude. </span>
</p>
<p>&nbsp;</p>
<p style="text-align:center;">
<span class="span2">OSNOVNI SUD U PODGORICI</span>
</p>
<p style="text-align:center;">
<span class="span2">Dana 22.12.2016. godine</span>
</p>
<p>&nbsp;</p>
<p>
<span class="span2">ZAPISNIČARKA                                                                                      S U D I J A</span>
</p>
<p>
<span class="span2">   Edina Kraja,s.r.                                                                               Rade Ćetković,s.r.</span>
</p>
<p>&nbsp;</p>
<p>&nbsp;</p>
<p>
<span class="span1">        PRAVNA POUKA: Protiv ove presude dozvoljena je</span>
</p>
<p>
<span class="span1">                                     žalba u roku od 15 dana od dana </span>
</p>
<p>
<span class="span1">                                     prijema prepisa iste, Višem sudu</span>
</p>
<p>
<span class="span1">                                     u Podgorici, a preko ovog suda.</span>
</p>
<p>&nbsp;</p>
<p>&nbsp;</p>
<p>
<span class="span1">                                                    ZTO. Edina Kraja</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
</div>
</div>


</body>