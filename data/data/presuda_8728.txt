<div style="text-align: right">
	<strong>K. br. 09/1578</strong><br>
	&nbsp;</div>
&nbsp;
<div style="text-align: center">
	<strong>U IME CRNE GORE</strong><br>
	&nbsp;</div>
<div style="text-align: justify">
	<strong>OSNOVNI SUD U PODGORICI</strong>, kao prvostepeni krivični, po sudiji Jovović Željki, uz sudjelovanje Rajković Danijele, kao zapisničara, rješavajući u krivičnom predmetu protiv okrivljenog <strong>R. M.</strong> zbog krivičnog djela teška krađa iz čl.145 st.3 u vezi st.1 tač.1 KZRCG, po optužnici Višeg tužioca u Podgorici Kt.br. 153/02 od 25.06.2002. godine, nakon završenog glavnog i javnog pretresa dana 07.03.2012. godine, u prisustvu zamjenika ODT-a A. K., okrivljenog i njegovog branioca adv. S. I., donio je i dana 12.03.2012. godine javno objavio<br>
	&nbsp;</div>
&nbsp;
<div style="text-align: center">
	<strong>P R E S U D U</strong><br>
	&nbsp;</div>
&nbsp;
<div style="text-align: justify">
	<strong>Ostavlja se na snazi&nbsp; presuda Osnovnog suda u Podgorici K. br. 04/645 od 23.07.2009. godine</strong>, kojom je&nbsp; R. M., od oca B. i majke Z., rođene Č., rođen 28.07.1959.godine u Podgorici, stalno nastanjen u Podgorici ul. 18 jula br. 31, oglašen krivim i osuđen na kaznu zatvora u trajanju od od 2 (dvije) godine i 6 (šest) mjeseci, zbog krivičnog djela teška krađa iz čl. 240 st.3 u vezi st. 1 tač. 1 Krivičnog zakonika, a u koju kaznu mu se uračunava vrijeme provedeno u pritvoru od 08.09.2009. godine do 29.12.2009. godine, po rješenju Vijeća Osnovnog suda u Podgorici Kv. br. 09/728 od 08.09.2009. godine.<br>
	&nbsp;</div>
&nbsp;
<div style="text-align: center">
	<strong>O b r a z l o ž e nj e</strong></div>
<div style="text-align: justify">
	&nbsp;</div>
<div style="text-align: justify">
	Optužnicom Višeg tužioca u Podgorici Kt. br. 153/02 od 25.06.2002. godine stavljeno je na teret okrivljenim&nbsp; P. Z. izvršenje tri krivična djela teška krađa iz čl. 145 st.3 u vezi st.1 tač.1 KZRCG i dva krivična djela teška krađa iz čl.145 st.1 tač.1 KZRCG, M. S. dva krivična djela teška krađa iz čl. 145 st.3 u vezi st.1 tač.1 KZRCG i dva krivična djela teška krađa iz čl.145 st.1 tač.1 KZRCG, Ž.Đ. izvršenje krivičnog djela teška krađa iz čl. 145 st.3 u vezi st.1 tač.1 KZRCG i krivičnog djela teška krađa iz čl.145 st.1 tač.1 KZRCG, S. M. krivičnog djela teška krađa iz čl. 145 st.3 u vezi st.1 tač.1 KZRCG i dva krivična djela prikrivanje iz čl. 161 st.2 u vezi st. 1 KZRCG, R.M. krivičnog djela teška krađa iz čl.145 st.3 u vezi st.1 tač.1 KZRCG, M. D. krivičnog djela teška krađa iz čl. 145 st.3 u vezi st.1 tač.1 KZRCG i Č. M. izvršenje krivičnog djela prikrivanje iz čl. 161 st.2 u vezi st.1 KZRCG. Optužnicom Višeg tužioca u Podgorici Kt.br.153/02 od 02.08.2002. godine okrivljenim P. Z., Ž. Đ. i S. M. stavljeno je na teret izvršenje krivičnog djela teška krađa iz čl. 145 st.3 u vezi st.1 KZRCG. Rješenjem K.br.152/02 od 02.04.2003. godine spojeni su postupci po navedenim optužnicama i odlučeno da se vodi jedinstveni postupak, pa nakon što se Viši sud u Podgorici rješenjem Kv. br. 215/04 od 10. 05. 2004. godine&nbsp; oglasio stvarno nenadležnim to je zasnovana nadležnost Osnovnog suda u Podgorici, a time i ODT Podgorica, pa je zamjenik Osnovnog državnog tužioca u Podgorici L. Š., zastupajući optužbu na pretresu, precizirala istu, i u završnoj riječi predložila sudu da okrivljene oglasi krivim i osudi po zakonu a u ponovljenom postupku u odnosu na okrivljenog R. M. zastupnik optužbe A. .K je u cjelosti ostala pri preciziranoj optužnici i predložila da sud okrivljenog oglasi krivim i osudi po zakonu.<br>
	Presudom ovog suda K. br. 04/645 od 23.07.2009. godine, koja je potvrđena presudom Višeg suda u Podgorici Kž. br. 1076/10 od 07.07.2010. godine,&nbsp; pravosnažno je okončan postupak u odnosu na okrivljene P. Z., Ž. Đ., S. M., Č. M., M. S. i M. D.. Navedenom presudom R. M. je osuđen na kaznu zatvora u trajanju od 2 godine i 6 mjeseci zbog krivičnog djela teška krađa iz čl. 240 st.3 u vezi st. 1 tač. 1 Krivičnog zakonika i obavezan na plaćanje troškova krivičnog postupka u iznosu od 72 eura, a oštećeni O. Ž. je radi ostvarivanja imovinsko pravnog zahtjeva upućen na parnični postupak. Po zahtjevu branioca osuđenog adv. I. S., rješenjem Kv. br. 09/866 od 03.12.2009. godine dozvoljeno je ponavljanje postupka u korist okrivljenog R. M., kome je suđeno u odsustvu.<br>
	Okrivljeni R. M. u svojoj odbrani na glavnom pretresu održanom dana 29.12.2009. godine navodi da nije izvršio krivično djelo stavljeno mu na teret a u periodu koji je označen kao vrijeme izvršenja djela se nalazio u Mađarskoj sa prijateljem K. R. i njegovim poznanikom K. Z., ukazujući da je K.sada počivši pa ne može potvrditi njegovu odbranu a K. Z. ne zna adresu. U Mađarskoj je bio desetak dana oko Nove&nbsp; godine ali o tome ne može pružiti dokaz jer nije imao svoja dokumenta, već je boravio na tuđem pasošu. Navodi da poznaje S. M., sa kojim nije bio prijatelj, već samo poznanik dok Č. M. ne poznaje, ustvari kad bi ga vidio možda bi se i sjetio. Pojasnio je da je, nakon što je došao iz Mađarske, a to je bilo oko 10 januara, par dana boravio u Nikšiću jer mu je otac bio u bolnici u Brezoviku, a nakon toga je pošao za Srbiju, gdje je boravio do 2002. godine. Dok je bio u Srbiji, gledao se sa S. M. i to u njegovoj kafani na Bežanijskoj kosi i u hotelu Moskva, gdje su često dolazili Crnogorci, pa je u tom lokalu više puta boravio sa S. i ljudima iz Crne Gore. Dalje je pojasnio da je jednom prilikom S. prodao jedan pozlaćeni upaljač koji je dobio od nekog prijatelja na poklon, sa S. je u tom periodu radio i druge »posliće«, ali S. nikada nije nudio na prodaju zlato. Nije mu poznato da je S. dolazio u Crnu Goru, a vjerovatno je dolazio. Na glavnom pretresu od 16.06.2010. godine je dodao da zna da je djelo koje mu je stavljeno na teret izvršio M. S., sa svojim stricem M. S. a ovo zna jer mu se M. pohvalio da je on obio zlataru O., pa je kasnije to svalio na njega. Naveo je da mu je nadimak »M.«. &nbsp;Na glavnom pretresu od 07.03.2012. godine je pojasnio da predpostavlja da je S. M. obio zlataru i da je on izvršio ovo djelo, jer je bio u saznanju da je M. u to vrijeme obijao zlatare po&nbsp; Crnoj Gori. Pojasnio je da o ovome nema neposrednih, niti posrednih saznanja, već to samo misli, M. mu&nbsp; nije rekao da je on obio zlataru »O.«, ali mu je rekao da je u to vrijeme radio neke dobre poslove u Crnoj Gori. Na kraju je naveo da je sa M. u lošim odnosima, pojašnjavajući da se sa M. nije nikad svađao, rastali su se prije mnogo godina, &nbsp;a kada je rekao da su u lošim odnosima mislio je na to da on smatra da su njihovi odnosi loši jer ga je M., iznoseći svoju odbranu u predhodnom postupku, optužio kao izvršioca. U završnoj riječi se pridružio završnoj riječi svog branioca.<br>
	&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Branilac okrivljenog je u završnoj riječi ukazao da je sud radi valjanog utvrđenja činjeničnog stanja propustio da provede dokazno sredstvo čitanje pismene izjave koja je predata sudu i potpisana od strane ranije okrivljenog a sada svjedoka Č.M., dalje ukazujući da je sud u Beogradu bio u obavezi da uputi poziv braniocu da prisustvuje ispitivanju ovog svjedoka, što nije učinjeno. Navodi da je činjenica da je S. M.okrivljenog označio kao izvršioca djela, ali takav njegov iskaz koji je dat u predhodnom postupku, je opovrgnut njegovim navodima da je prvobitni iskaz dao pod pritiskom policije, pa kod nesporne činjenice da je svjedok S. lice sa dubioznom životnom biografijom i prošlošću sud njegov iskaz mora cijeniti kroz ovu prizmu. Imajući u vidu i odbranu samog okrivljenog, predložio je da sud donese odbijajuću presudu.<br>
	&nbsp;&nbsp;&nbsp;&nbsp;&nbsp;&nbsp;&nbsp;&nbsp; Na novom glavnom pretresu u dokaznom postupku sud je po saglasnom predlogu stranaka pročitao iskaze svjedoka oštećenog O. Ž., svjedoka Č. M. i S. M., pročitao službenu zabilješku MUP-a CB Podgorica Ku.br.52/02 od 11.01.2002.godine, zapisnik o uviđaju MUP-a CB Podgorica Ku.br.52/02 od 31.01.2002.godine, potvrdu MUP-a CB Podgorica o vraćanju predmeta O. Ž.,&nbsp; po saglasnom predlogu stranaka pročitao nalaz i mišljenje sudskog vještaka komercijalne struke Đ. D.Ki.br. 104/02 od 09.06.2002. godine i 29.02.2008. godine i vještačenje Centra za kriminalističku tehniku MUP-a RCG vještaka K. D. br.24/01, izvršio uvid u fotodokumentaciju MUP-a Centra za krim.tehniku i fotodokumentaciju MUP-CB Podgorica br. br. 44-18-244-14/27, br. 44-18-244-38/81 i br.24/1 i pročitao izvod iz kaznene evidencije na ime okrivljenog R. M..<br>
	&nbsp;&nbsp;&nbsp;&nbsp;&nbsp;&nbsp; Svjedok oštećeni O. Ž., u svom iskazu u prethodnom postupku na zapisniku od 05. 06. 2002. godine navodi da je vlasnik zlatarske radnje "O.", koja se nalazi na Trgu Božane Vučinić u Podgorici u kojoj&nbsp; radnji su bila uzidana, ispod prodajnog pulta, dva metalna sefa sa šifriranim mehanizmom za zaključavanje. Zna da je nešto nakita ostalo na izložbenoj vitrini, koja se nalazila iza prodajnog pulta, jer je to zaboravio da stavi u sefove, a u radnji je pored zlata imao 10 satova, koje su kopije nekih poznatih marki i cijena im je bila otprilike oko 20 DEM. U radnji je bilo nešto srebrnog nakita, ali on nema neku vrijednost. Sjeća se da je to bilo pred novogodišnje praznike i da je u subotu zaključao radnju, a u nedelju kada je&nbsp; otvorio ulazna vrata i podigao zaštitna vrata unutra je vidio lom, te nije ulazio u radnju već je odmah pozvao policiju koja je izvršila uviđaj. Vidio je rupu na zidu od zlatare, gledano od pravca Ribnice, a kada se navio ispod pulta vidio je da nema sefova, a iz vitrina je ponešeno zlato i satovi. Kada je počeo da popravlja radnju, vidio je da mu je iz fioke nestao pištolj marke "TT cal. 99 mm", da se radi o posebnoj vrsti pištolja, za koji ima oružani list, koji je istina u to vrijeme bio istekao. Navodi, da je u radnji imao tri kilograma raznog zlatnog nakita, ogrlica lančića, prstenja, narukvica, privjezaka, minđuša, da se radilo o najkvalitetnijoj robi, a o istoj posjeduje urednu evidenciju, pa ističe da je nabavna vrijednost odnešene mu robe bila 45,000 DEM, a prodajna vrijednost je bila 60.000 DEM, za koji iznos je oštećen. Zadržao je svoje pravo da se naknadno izjasni o krivičnom gonjenju i postavljanju imovinskopravnog zahtjeva o čemu će&nbsp; blagovremeno obavijestiti sud.<br>
	Svjedok S.M., koji je zamolbeno saslušan pred Prvim osnovnim sudom u Beogradu, na zapisniku od &nbsp;14.06.2011. godine, u svom iskazu navodi da je prije oko deset godina upoznao R.M. i Č. M., radi kupoprodaje zlatnog nakita. Oba ova lica poznaje već nekih petnaest godina i bilo mu je poznato da se Č. M. bavi preprodajom zlata, pa kako mu je R. jednom prilikom rekao da ima veću količinu zlatnog nakita, koji je predhodno donio iz Grčke, ali mu nije pojašnjavao koje je porijeklo nakita, te da namjerava da proda isto, pozvao je Č. M. i ugovorio susret između R. i njega. Sjeća se da se sustret odigrao u večernjim časovima u restoranu hotela „P.“, gdje je R. donio nakit, tako da je imao priliku&nbsp; i da vidi taj nakit.&nbsp; Radilo se o većoj količini zlatnog nakita, koje se nalazilo u nekoj kesi. Ne sjeća se po kojoj cijeni je R. prodao Čiči zlato, ali se sjeća da je trgovina obavljena i Č. je R. istu noć dao novac a njega su, zbog posredovanja, častili 700 eura. Ovoj trgovini je prisustvovao još jedan mladić, čijeg imena se ne sjeća,&nbsp; a koji je bio R. poznanik. Nakon ove kupovine zlata, on više nije gledao ni R., ni Č. i ne zna šta je bilo sa zlatom.<br>
	Svjedok Č. M., koji je zamolbeno saslušan pred Prvim osnovnim sudom u Beogradu, na zapisniku od&nbsp; 12.05.2010. godine, u svom iskazu navodi da dugi niz godina poznaje S. M. i jednom prilikom, čini mu se da je to bilo 2002. godine, S. ga je pozvao telefonom da dođe u hotel „P.“ u Beogradu, kako bi vidio neku robu koju je prodavao njegov poznanik iz Crne Gore, R. M.. Radilo se o zlatnom nakitu, za koji mu je odmah rekao da je kraden, pa je odgovorio da nije zainteresovan za kupovinu jer nije imao novca i nije htio da kupuje kradeno zlato. Ipak je otišao u hotel „P.“ i tamo je upoznao R. M., a osim njega, S. i R., bilo je prisutno još jedno lice čijeg imena se ne sjeća, ali se radilo o mlađem muškarcu. Ova lica su mu ponudila da kupi zlatni nakit, ukraden u zlatari u Crnoj Gori, na što on nije pristao, a S. ga je pitao da pozove jednog zlatara-L., sa kojim je sarađivao i njemu ponudi zlato. Navodi da je zlatar L. došao po pozivu, i ispred hotela „P.“ R. mu je predao kesu sa 1,5 kg zlata. Nakon pola sata se L. vratio i R., ispred hotela pradao iznos od 15.000 DM i manju količinu, od oko 30-40 grama zlata, za koje je rekao da ne valja. Navodi da se sve ovo odigralo u njegovom prisustvu, jer je izlazio sa R. kada se predavalo zlato i to satovi, lanci, prstenje i slično, kao i kad je predat novac. Nakon kupovine zlata, nikada više nije vidio R. a S. M. po nekad sretne u Beogradu.<br>
	Iz službene zabilješke MUP-a CB Podgorica Ku. br. 52/02 od 11. 01. 2002. godine, sačinjene dana 08. 01. 2002. godine povodom pronalaska dvije metalne kase u Park Šume Zlatica u Podgorici, sud je utvrdio da su dana 08. 01. 2002. godine oko 14,10 časova u park Šume Zlatica pronađene jedna pored druge dvije metalne kase, od kojih je jedna dimenzija 34x47x41cm, a druga dimenzija 45x47x41cm, pored metalnih kasa pronađeno je 15 izložbenih polica bijele boje, a na kasama sa bočne strane se nalaze tragovi čvrstog materijala nalik na beton. NN izvršioci su upotrebom podesnog sredstva isjekli dio na obje metalne kase sa bočne strane, pravougaonog oblika, a taj dio na obje kase je isiječen sa tri strane, zatim je podesnim sredstvom na principu poluge povijen unazad i tako je napravljen otvor 27x15cm i na tom mjestu postoje tragovi djelovanja podesnim sredstvom. U jednoj od dvije kase&nbsp; pronađena su dva zlatna privjeska, jedan u obliku slova "g", a drugi pravougaonog oblika sa ugraviranom grančicom. Lice mjeta je fotografisano i izuzete metalne kase, kao i izložbene police radi vještačenja.<br>
	Iz zapisnika o uviđaju MUP-a CB Podgorica Ku. br. 52/02 od 31. 01. 2002. godine, sud je utvrdio da je da je uviđajna ekipa po pozivu oštećenog O.Ž. dana 30. 12. 2001. godine, izašla na lice mjesta u zlatarsku radnju "O." lociranu na Trgu Božane Vučinić br. 1 u Podgorici. Radnja je napravljena od čvrstog materijala i nalazi se kao aneks ostalih objekata u redu, na Trgu Božane Vučinić br. 1 u Podgorici. Na ulaznim vratima nema vidnih tragova odvaljivanja, a na ovom dijelu po istoj strani nalazi se zid koji odvaja prostor, a ispod se nalazi asvaltni put. Prilaz ka zadnjoj strani je strm i pregledom istog zatečeni su tragovi u zemljištu koji upućuju da je na ovom dijelu pao čvrst predmet, a na rastinju-stablu smokve, primijećeni su tragovi oljuštene kore. Na zadnjem dijelu, na sjevernoj strani objekta zatečen je izvaljeni zid veličine 410x250 cm, a ovaj zid je napravljen od čvrstog materijala (betonski ili opeka blok) i na njemu je primjetan otvor nepravilnog oblika - četvorougla sa jednim dijelom oštrog trougla, veličine 90x65cm. U unutrašnjost zlatarske radnje zatečeni su: polomljene izložbene police, pult, razbacane opeke, građevinski materijal, razni broševi, pozlaćena dugmat za košulju i sl. Spolja ispod otvora na jednoj gomili razbacanih blok opeka zatečene su dvije analitičke vage i jedan digitron koji su vraćeni vlasniku. Zapisnikom je konstatovano da je tokom noći 29/30. 12. 2001. godine izvršena provalna krađa na način što je NN izvršilac, ili više njih, prišao objektu zgrade sa zadnje istočne strane, a zatim podesnim alatom, koristeći fizičku silu izvalio dijelove zida, gore navedenih dimenzija, pri čemu je napravio otvor u zidu, ušao u unutrašnjost radnje, odakle je sa dijela izložbene vitrine otuđio 4 do 5 ogrlica od kojih su dvije srebrne specifične izrade. NN izvršioci su prilikom izvaljivanja zida odvalili dva sefa zeleno-crne boje veličine 60x60cm, koji su imali armaturne izlaze u zid, a u kojima se nalazila veća količina zlatnog nakita, prema izjavi oštećenog 3 kg, a koje je specifične izrade, jer se radi o rijetkim ogrlicama sa crvenim kamenjem. Na licu mjesta nisu pronađeni tragovi podobni za identifikaciju, a lice mjesta je fotografisano.<br>
	Iz potvrde MUP-a CB Podgorica o vraćanju predmeta na ime O. Ž., sud je utvrdio da su imenovanom vraćene minđuše u obliku srca žute boje, minđuše u obliku srca - privjezak žute boje, mali dio pravougaonog oblika žute boje i dvije metalne kase.<br>
	Iz vještačenja Centra za kriminalističku tehniku MUP-a RCG vještaka K. D. br. 24/01, sud je utvrdio da su na vještačenje dostavljene dvije metalne zidne kase koje se zaziđuju u zid, veličine čela 44,5x37cm, a dubina kase, koja je bila uzidana u zid je 46cm. Nastavak kase koji se nalazi sa donje strane kase prerezan je brusilicom, brusnim platnom i iskrivljen da bi se mogla zavući ruka da bi se vadio sadržaj kase. Na kasi su konstatovana udubljenja i deformacije od udaranja metalnim tvrdim predmetom, a ova oštećenja su posljedica&nbsp; intezivnog udaranja u ovaj dio kase kako bi se ista odvalila iz betona. Konstatovano je da je vlasnik radnje naknadno pronašao metalno glijeto dužine 33 cm, debljine 2,2 cm, pljosnatog vrha, pa se na osnovu tragova, koji se nalaze na kasi vještak izjasnio da je za odvaljivanje betona sa kase korišćeno ovo naknadno pronađeno metalno glijeto, a za odvaljivanje betona morala se koristiti i maca ili neki čekić, kao i brusilica i brusno platno, što je sve predstavljeno fotodokumentacijom MUP-CB Podgorica br. br. 44-18-244-14/27, br. 44-18-244-38/81 i fotodokumentacijom MUP-a Centra za krim.tehniku br. 24/1.<br>
	Iz nalaza i mišljenje sudskog vještaka komercijalne struke Đ. D. Ki. br. 104/02 od 9. 06. 2002. godine, i dopune nalaza&nbsp; od 29. 02. 2008. godine, a kojim je vještak utvrđene vrijednosti&nbsp; protivpravno oduzetih i prisvojenih stvari u njemačkim markama izrazio u važećoj valuti – eurima, &nbsp;sud je utvrdio da vrijednost protivpravno oduzetih stvari iz zlatarske radnje O. na dan izvršenja krivičnog djela iznosi 60.350,00 DM odnosno 30.856,47€.<br>
	Cijeneći prednje dokaze pojedinačno i u njihovoj medjusobnoj vezi i iz njih utvrdjeno činjenično stanje i dovodeći iste u logičnu vezu sa navodima optužbe, te odbrane okrivljenog sud je na nesumnjiv način utvrdio da je okrivljeni R. M.izvršio krivično djelo stavljeno mu na teret.<br>
	Naime, da je okrivljeni R. M., kao saizvršilac, izvršio djelo na štetu O. Ž., sud je utvrdio iz iskaza oštećenog O. Ž., svjedoka S. M. i Č. Mi., zapisnika o uviđaju od 31.01.2002 godine, službene zabilješke i nalaza i mišljenja angažovanih vještaka. Svjedok S. M. u svom iskazu navodi, da je ugovorio susret između R. M. i Č. M., a predhodno mu je R. ponudio na prodaju veću količinu zlata. Sjeća se da se susret odigrao u večernjim časovima u restoranu hotela „P.“, gdje je R. donio nakit, tako da je imao priliku&nbsp; i da vidi taj nakit, navodeći da se radilo o većoj količini zlatnog nakita, a isto se nalazilo u nekoj kesi. Izjavu S. potvrđuje i svjedok &nbsp;Č. M. koji u svom iskazu navodi&nbsp; da ga je S.pozvao telefonom da dođe u hotel „P.“ u Beogradu, kako bi vidio neku robu koju je prodavao njegov poznanik iz Crne Gore, R. M.. Radilo se o zlatnom nakitu, za koji mu je odmah rekao da je kraden, pa je odgovorio da nije zainteresovan za kupovinu ali je ipak otišao u hotel „P.“ i tamo je upoznao R. M., koji mu je pokazao zlato, pa je pozvao zlatara L., koji je i otkupio ovo zlato, na način koji detaljno opisuje. Imajući u vidu ovakve izjave svjedoka S. i Č., kao i konstatacije zapisnika o uviđaju, i dovodeći ih u vezu sa odbranom okrivljenog R. M. u kojoj navodi da S. nikada nije nudio na prodaju zlato, sud nalazi da je upravo okrivljeni R. M. u noći 29/30.12.2001.godine u Podgorici - na Trgu Božane Vučinić, po dogovoru sa NN licem, u namjeri da prisvajanjem tuđe pokretne stvari sebi pribave protivpravnu imovinsku korist, obili, zlatarsku radnju "O.", vlasništvo oštećenog O. Ž., na način što su na zadnjoj istočnoj strani objekta glijetom i čekićem uspjeli da naprave otvor na zidu veličine 410 x 250 cm, kojom prilikom su odvalili i dva sefa zeleno-crne boje veličine 44,5 x 37 cm i dubine 46 cm koji su na tom mjestu bili zazidani na međusobnom rastojanju od 15mm, pa kroz tako napravljeni otvor ušli u objekat i iz izložbene vitrine oduzeli 4 do 5 oglica kao i navedene sefove u kojima se nalazilo 3 kg zlatnog nakita - narukvica, prstena, ogrlica i privjezaka, na koji način su sebi pribavili imovinsku korist u iznosu od 60.350,00 DEM (30.856,47€), nakon čega su se udaljili.&nbsp;<br>
	&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Okrivljeni R.M. je postupao sa direktnim umišljajem, bio svjestan da skupa sa drugim licem obijanjem zatvorenog prostora oduzima tuđe pokretne stvari, u cilju pribavljanja sebi protivpravne imovinske koristi, što je i htio, pri tome svjestan vrijednosti oduzetih stvari, čija vrijednost je utvrđena iz nalaza i mišljenja vještaka komercijalne struke a koja u konkretnom slučaju prelazi iznos od 30.000 eura, pa su se stekle kvalifikatorne okolnosti za krivično djelo koje je okrivljenom stavljeno na teret.<br>
	&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Sud je cijenio navode odbrane okrivljenog u kojoj negira izvršenje krivičnog djela i navodi da se tada nalazio u Mađarakoj, pa iste nije prihvatio imajući u vidu da okrivljeni dalje pojašnjava da je u Mađarskoj bio sa drugom koji je sad pokojni, te sa njegovim poznanikom kome zna samo ime i prezime, pa je sud iscrpio sve procesne mogućnosti kako bi provjerio odbranu okrivljenog i pribavio adresu za svjedoka K. Z., u čemu nije uspio jer okrivljeni osim imena i prezimena svjedoka ne zna druge lične podatke, a Ministarstvo unutrašnjih poslova Republike Srbije je sud obavjestilo da .K. ne živi na adresi koju je dostavio okrivljeni a sa tim imenom ima više lica pa ne može dostaviti tačnu adresu, kao i kod činjenice koju okrivljeni navodi da u Mađarskoj nije boravio na svoje ime već na tuđi pasoš, pa sud ovakvu odbranu okrivljenog nije prihvatio ocjenjujući je kao sračunato datu radi izbjegavanja krivice a ovo kod jasnih i određenih iskaza svjedoka S. M. i Č. M. da je okrivljeni prodao zlato u Beogradu. Sud nije prihvatio ni odbranu okrivljenog u kojoj navodi da je predmetno djelo izvršio S. M. i M.,&nbsp; a ovo imajući u vidu da se sam okrivljeni o ovoj činjenici različito izjašnjavao pa prilikom iznošenja svoje odbrane na glavnom pretresu od 29.12.2009. godine ne pominje ovu činjenicu, navodeći da mu nije poznato da je S. dolazio u Crnu Goru, a tek prilikom iznošenja odbrane na glavnom pretresu od 16.06.2010. godine navodi da zna da je djelo koje mu je stavljeno na teret izvršio M. S., sa svojim stricem M. S. pojašnjavajući da ovo zna jer mu se M. pohvalio da je on obio zlataru O., pa je kasnije to svalio na njega, dok na glavnom pretresu od 07.03.2012. godine navodi da predpostavlja da je S. M. obio zlataru i da je on izvršio ovo djelo, jer je bio u saznanju da je M. u to vrijeme obijao zlatare po Crnoj Gori, a da mu M. nije rekao da je on obio zlataru »O.«. Kod svega navedenog, iako okrivljeni u svojoj odbrani navodi da je u lošim odnosima sa S., iz daljeg pojašnjenja sud zaključuje da okrivljeni i S. nisu imali loše odnose, već se duži period nisu gledali, a sam okrivljeni navodi da sa S. nije nikad svađao,&nbsp; iz čega sud zaključuje da svjedok S. nije imao nikakvog za sud prihvatljivog razloga da optuži okrivljenog.<br>
	Sud nije prihvatio predlog okrivljenog da sud u dopuni dokaznog postupka organizuje fotografisanje okrivljenog pa da se te fotografije sa fotografijama drugih lica dostave svjedoku Č. M., radi prepoznavanja, a ovo imajući u vidu da je od izvršenja djela protekao period više od deset godina, svjedok Č. M. se decidno izjasnio da je zlato kupio od okrivljenog, uz posredstvo S. M., koji je dobro poznavao okrivljenog, što je i svjedok S. potvrdio u svom iskazu.<br>
	Sud nije prihvatio ni predlog branioca okrivljenog da sud u dopuni dokaznog postupka kao dokaz pročita izjavu Č. M. od 12.01.2010. godine, a ovo imajući u vidu da je dopis od 12.01.2010. godine svjedoka Č. M. pročitan prilikom odlaganja glavnog pretresa na zapisniku od 15.02.2010. godine, a koji dopis je svjedok uputio sudu kako bi, s obzirom da je bolestan i ostario čovjek, opravdao svoj izostanak sa glavnog pretresa. Pored navedenog, za ukazati je da je odredbom čl. 356 Zakonika o krivičnom postupku propisano da se na glavnom pretresu mogu pročitati zapisnici o iskazima svjedoka, saoptuženih&nbsp; ili već osuđenih učesnika u krivičnom djelu kao i zapisnici ili druga pismena o nalazu i mišljenju vještaka, pod propisanim uslovima, pri čemu se ne mogu čitati pismene izjave određenih lica date van krivičnog postupka, koje nisu zapisnici o saslušanju svjedoka, već njihovu sadržinu tek treba utvrditi saslušanjem davaoca izjave kao svjedoka, na koji način je i postupljeno u konkretnom slučaju kada je Č. M. saslušan zamolbeno pred Osnovnim sudom u Beogradu, kojom prilikom je upozoren na dužnost kazivanja istine i posledice davanja lažnog iskaza, te i zaklet, a koju izjavu je sud, po saglasnom predlogu stranaka i pročitao u dokaznom postupku, na glavnom pretresu.<br>
	Sud je cijenio i navode branioca okrivljenog da je svjedok Č. M. saslušan zamolbeno pred Osnovnim sudom u Beogradu, pri čemu je sud u Beogradu imao obavezu da uputi poziv braniocu da prisustvuje saslušanju svjedoka, pa je sud našao da prednja činjenica ne utiče na drugačije presuđenje, niti je uticala na pravo na odbranu okrivljenog, a ovo imajući u vidu da je sud bezuspješno preduzeo sve procesne mjere radi obezbjeđenja prisustva svjedoka na glavnom pretresu, nakon čega je uputio zamolnicu za saslušanje svjedoka nadležnom sudu, prema mjestu boravišta svjedoka, i u zamolnici ukazao zamoljenom sudu da o danu i času saslušanja obavijesti ovaj sud, kako bi obavijestio zainteresovane stranke, na koji način doista nije postupljeno, ali je iskaz ovog svjedoka po saglasnom predlogu stranaka pročitan na glavnom pretresu od 16.06.2010. godine, a zatim i na glavnom pretresu od 07.03.2012. godine takođe po saglasnom predlogu stranaka, pri čemu branilac nije imao primjedbe na način saslušanja, niti je ukazao na nedostatke, a prigovor da nije prisustvovao saslušanju svjedoka je istakao tek u završnoj riječi, dakle nakon što je po saglasnom predlogu stranaka pročitan iskaz svjedoka i nakon što se upoznao sa sadržinom iskaza.&nbsp; Sud je cijenio i navod branioca okrivljenog u kojim ističe da je činjenica da je S. M. okrivljenog označio kao izvršioca djela, ali takav njegov iskaz koji je dat u predhodnom postupku, je opovrgnut njegovim navodima da je prvobitni iskaz dao pod pritiskom policije, pa kod nesporne činjenice da je svjedok S. lice sa dubioznom životnom biografijom i prošlošću sud njegov iskaz mora cijeniti kroz ovu prizmu, pa takav stav branioca sud nije prihvatio a ovo imajući u vidu da je S. M., svoj iskaz dao kao svjedok, pri čemu je pred zamoljenim sudom bio upozoren na dužnost kazivanja istine i posledice davanja lažnog iskaza, pa se na takvom iskazu, između ostalih dokaza i temelji krivica okrivljenog, a sud iskaz svjedoka S. nije mogao upoređivati sa njegovom odbranom koju je dao kao okrivljeni, imajući u vidu da jedno lice u postupku ne može imati dva procesna svojstva, u konkretnom svjedoka i okrivljenog, pri čemu je za ukazati da okrivljeni može da se brani kako to želi, pri čemu nije dužan da govori istinu.&nbsp;&nbsp;<br>
	Konačno, provedenim dokazima činjenično stanje je ostalo potpuno neizmijenjeno, kao što je to i u prvostepenoj presudi utvrđeno, pa je odlučeno da ranija presuda ostaje u cjelosti na snazi, uz ukazivanje da kod ovako neizmijenjenog činjeničnog stanja, sud nije ovlašćen da mijenja prvostepenu presudu ni u pogledu odluke o kazni u smislu odredbi čl. 430 Zakonika o krivičnom postupku, a po nalaženju suda nije bilo ni novih činjenica koje bi izazvale blaže odmjeravanje kazne.<br>
	Sud je u izreci presude, kojom se ostavlja na snazi presuda Osnovnog suda u Podgorici K. br. 04/645, naveo lične podatke za okrivljenog R. M., pri čemu je navedeno da je R. M. rođen 28. 07. 1959. godine, kako je to predstavljeno u presudi K.br. 09/1578, koje podatke je sud utvrdio iz dopisa Uprave policije, a sam okrivljeni taj datum navodi kao datum rođenja.<br>
	Shodno čl. 51 Krivičnog zakonika sud je okrivljenom u izrečenu kaznu zatvora, uračunao vrijeme provedeno u pritvoru od 08.09.2009. godine do 29.12.2009. godine, po rješenju Vijeća Osnovnog suda u Podgorici Kv. br. 09/728 od 08.09.2009. godine.<br>
	Sa svega izloženog, primjenom čl. 430 st. 3 Zakonika o krivičnom postupku, odlučeno je kao u izreci presude.<br>
	&nbsp;</div>
<div style="text-align: center">
	<strong>OSNOVNI SUD&nbsp; U PODGORICI</strong>,<br>
	<strong>dana </strong><strong>12.03.2012. godine</strong><br>
	&nbsp;</div>
&nbsp;
<div style="text-align: right">
	<strong>Sudija</strong><br>
	<strong>Željka Jovović, s.r.</strong><br>
	&nbsp;</div>
&nbsp;<br>
