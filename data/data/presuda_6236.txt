VIŠI SUD U PODGORICI<br>
K.br.99/2011<br>
Podgorica, 17.06.2011. godine<br>
<div style="text-align: center;">
	U IME NARODA</div>
<br>
VIŠI SUD U PODGORICI, kao prvostepeni krivični, u vijeću sastavljenom od sudije Ćupić Ratka, kao predsjednika vijeća i sudija porotnika Todorović Slavice i Radević Radenka, kao članova vijeća, uz učešće Alibalić Emine kao zapisničara, u krivičnom predmetu protiv optuženih P. N. koga brani DJ D., adv. iz Podgorice i G. G. koga brani Dj. P., adv. iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 u vezi čl.23 st.2 Krivičnog zakonika, po optužnici Višeg državnog tužilaštva u Podgorici Kt.br.59/11 od 18.05.2011.godine koju je na glavnom pretresu zastupala Jovićević Sanja zamjenik VDT-a, nakon održanog usmenog, glavnog javnog pretresa dana 14.06.2011. godine u prisustvu zastupnika optužbe, optuženih i njihovih branilaca donio je, a dana 17.06.2011. godine javno objavio<br>
<div style="text-align: center;">
	PRESUDU</div>
<br>
Optuženi P. N., konobar, nezaposlen, oženjen, otac troje djece, pismen, završio srednju školu, srednjeg imovnog stanja, osudjen presudom Osnovnog suda u Herceg Novi K.br.37/99 od 01.04.1999. godine zbog krivičnog djela iz čl.179 st.3 u vezi st.1 KZ RCG na kaznu zatvora u trajanju od mjesec dana uslovno za vrijeme od 1 godine, u pritvoru od 20.04.2011. godine do 17.06.2011. godine,<br>
<br>
Optuženi G. G., mašinski tehničar, zaposlen, neoženjen, pismen, završio srednju školu, srednjeg imovnog stanja, neosudjivan, u pritvoru od 20.04.2011. godine do 17.06.2011. godine,<br>
<br>
<br>
Krivi su<br>
<br>
Zato što su:<br>
<br>
Dana 19.04.2011. godine u Nikšiću, po prethodnom dogovoru neovlašćeno radi prodaje kupili 49,87 kg marihuane - supstance proglašene za opojnu drogu Rješenjem o utvrdjivanju opojnih droga ("Sl. list SRJ" br.44/02), na način što je okrivljeni P. N. od NN lica u Nikšiću preuzeo 50 pakovanja marihuane po cijeni od 700 eura po kilogramu i smjestio u posebno napravljenom prostoru u patosu kombi vozila marke "Mercedes D3 312 D" reg. br. ..., koji skriveni prostor je okrivljeni P. prethodno napravio sa namjerom daljeg prenošenja i predaje opojne droge u Hrvatsku nepoznatim licima koje je poznavao G. i to po cijeni od 1.300 eura po kilogramu, koju opojnu drogu su okrivljeni neovlašćeno prenosili od Nikšića do Herceg Novog, tako što je okrivljeni G. u mjestu Trubjela u blizini Nikšića, preuzeo kombi vozilo sa drogom od okrivljenog P.a i vozio u pravcu Herceg Novog, dok je okrivljeni P. bio ispred njega sa vozilom marke "Golf V" reg. br. ..., da bi prilikom dolaska u Herceg Novi u mjestu Baošići oko 22,45 časova ovlašćeni službenici Uprave policije - Područne jedinice Herceg Novi zaustavili navedeno kombi vozilo kojim je upravljao okrivljeni G., izvršili pretres kombi vozila i u posebno napravljenom "bunkeru" pronašli i oduzeli navedenu opojnu drogu,<br>
<br>
- čime su kao saizvršioci izvršili krivično djelo - neovlašćena proizvodnja, držanje i stavljanje u promet opojnih droga iz čl.300 st.1 u vezi čl.23 st.2 Krivičnog zakonika,<br>
<br>
pa ih sud na osnovu citiranih zakonskih propisa čl. 4, 32, 36, 42 i čl.51 st.1 KZ-a, te čl.199, 202 i 364 ZKP-a<br>
<div style="text-align: center;">
	OSUDJUJE</div>
<br>
Na kaznu zatvora u trajanju od po 4 (četiri) godine u koju kaznu im se ima uračunati vrijeme provedeno u pritvoru od 20.04.2011. godine do 17.06.2011. godine.<br>
<br>
Obavezuje se optuženi G. G. da ovom sudu na ime troškova krivičnog postupka uplati iznos od 400,00 eura, te da optuženi G. G. i P. N. uplate iznos od po 100,00 eura na ime paušala sve u roku od 15 dana od dana pravosnažnosti presude pod prijetnjom prinudnog izvršenja.<br>
<br>
Na osnovu čl.300 st.6 u vezi čl.75 KZ od optuženih se trajno oduzima količina od 49,87 kg opojne droge - marihuane i ista se ima uništiti.<br>
<div style="text-align: center;">
	Obrazloženje</div>
<br>
Optužnicom Višeg državnog tužilaštva u Podgorici Kt.br.59/11 od 18.05.2011.godine, pri kojoj je njen zastupnik ostao do kraja glavnog pretresa, stavljeno je na teret optuženima P. N.i i G. G.u da su kao saizvršioci izvršili krivično djelo neovlašćena proizvodnja, držanje i stavljanje u promet opojnih droga iz čl.300 st.1 u vezi čl.23 st.2 Krivičnog zakonika, na način kako je to činjenično bliže predstavljeno u izreci presude.<br>
<br>
Optuženi P. N. je u svojoj odbrani&nbsp; datoj u pretkrivičnom postupku naveo da G. G.a poznaje već tri godine i da je G. kao vozač radio u njegovoj turističkoj agenciji „Royal travel“ do jula 2010. godine, ali da ga je i nakon toga po nekad "jednodnevno" angažovao kao vozača. Petnaestak dana prije kritičnog događaja G. ga je pitao da li zna nekog od koga bi mogao nabaviti marihuanu tipa Skank jer ima ljude u Hrvatskoj koji bi tu drogu kupili. On mu je&nbsp; na to rekao da poznaje neke ljude sa kojima će porazgovarati i predložio da zaradu od prodate droge podijele na pola sa čime se G. saglasio. U tom periodu&nbsp; on (tj. optuženi P.) bio je vlasnik kombi vozila „Mercedes“ reg. oznaka ... sa kojim je vršio prevoz putnika jer je imao turističku agenciju. Namjeravao je da drogu tim vozilom preveze do Hrvatske, pa je u tom cilju u unutrašnjost kombija napravio poseban prostor tzv. „bunker“, na način što je pod ispod sjedišta podigao 15 cm, a podignuti prostor sa strane zatvorio šper pločom, nakon čega je kompletan patos prekrio etisonom. Dana 17.04.2011.godine, oko 11,30 časova, on i G. su njegovim vozilom (tj. vozilom P.a) marke „Golf V“ podgoričkih reg. oznaka broj 686&nbsp; preko graničnog prelaza Sitnica pošli u Mostar kako bi se našli sa kupcima za marihuanu koje je pronašao G.. Pošto on nije poznavao ljude koji su trebali da kupe marihuanu, sa njima je kontaktirao G.. Kada su se sa njima našli u jednom kafiću u starom dijelu grada jedan od njih se predstavio kao D., a da ima nadimak "B.", dok drugom nije zapamtio ime. Kazali su da su zainteresovani za kupovinu 40 – 60 kg marihuane tipa Skank po cijeni od 1.300 eura po kilogramu s tim što bi oni (tj. optuženi) imali obavezu da drogu prevezu do Zagreba i to u srijedu 20.04.2011.godine u vremenskom intervalu od 14,00 do 16,00 časova. Po povratku iz Mostara on i G. su se dogovarali kako da dodju do droge pa je on kazao G. da poznaje čovjeka od kojeg bi mogli kupiti drogu, kao i da zajedno kupe 50 kg te droge. Ali pošto je G. kazao da nema para za kupovinu droge, on mu je rekao da će se zadužiti za dio para. Nadalje, dogovorili su se da G. kombi vozilom drogu preveze do Zagreba, a da će on voziti ispred njega kako bi ga obavještavao o postojanju eventualnih policijskih kontrola. Istog dana kupio je polovni telefon, a kako je imao od ranije nekorišćenu sim karticu sa tog broja je kontaktirao jednog momka iz Nikšića, pri čemu ne smije da kaže njegovo ime, jer se boji za bezbjednost svoje porodice i sebe, te da se sa njim putem sms poruke dogovorio da se nađu u 18,00 časova u ponedeljak 18.04.2011. godine u kafani u mjestu Vilusi prema Nikšiću. Kada se narednog dana našao sa tim momkom, dogovorili su se da mu taj momak proda 50 kg Skanka po cijeni od 700 eura po kilogramu, s tim da mu odmah da 20.000 eura, a preostalih 15.000 eura za desetak dana, na šta je ovaj pristao. Dalje su se dogovorili da primopredaju izvrše narednog dana tj. 19.04.2011.godine u intervalu od 20,15 do 20,30 časova te da on vozi pored Željezare gdje će ga neko sačekati. Sljedećeg dana on i G. su se dogovorili da on krene Golfom V, a G. kombi vozilom prema Nikšiću i da se nadju kod Auto baze na ulazu u Nikšić. Ali G. je kasnio pa ga je više puta zvao. Kada su se našli oko 20,30 časova zamijenili su vozila, pa je G.u rekao da ga sačeka sat vremena i da se u međuvremenu vozi po Nikšiću dok se on vrati. On je zatim, shodno dogovoru otišao prema Željezari gdje ga je sustiglo auto koje je iza njega "blicalo", što je shvatio kao znak, a kada ga je prestiglo nastavio je da ga slijedi. Nakon nekoliko kilometara došli su u njemu nepoznato naselje ispred jedne kuće pored koje se nalazila garaža. Iz auta je izašao momak sa kojim je prethodno dogovorio kupovinu droge, pa mu je iz garaže taj momak dao pet "jutanih" džakova u kojima se nalazilo 50 pakovanja Skanka napravljenih od providnog PVC materijala, za koju drogu je tom momku dao 20.000 eura. Potom je drogu spakovao u prethodno napravljeni „bunker“ u kombiju. Po izlasku iz Nikšića primijetio je da G. vozi iza njega, pa je u mjestu Trubjela stao kako bi se zamijenili sa vozilima. Jedno vrijeme je vozio iza G.a, pa ga je u mjestu Podbužur prije Vilusa pretekao. Kada je došao u Herceg Novi, trebao je da sačeka G. ispred jedne perionice u Meljinama, ali kako je G. kasnio, što mu je bilo sumnjivo, odlučio je da se vrati nazad prema Bijeloj kojom prilikom je zapazio u mjestu Baošiči preko puta restorana „Deli Radivoje“ da policija pretresa kombi vozilom. Zbog toga je skrenuo na donji put pored mora i na putu prema Đenovićima bacio u more mobilni telefon koji je koristio za komunikaciju sa licem iz Nikšića. Dalje je naveo da nikada ranije nije krijumčario drogu, te da je bio motiv da na brzinu zaradi novac. Na kraju je dodao da se sa G. 15 dana ranije bio dogovorio da mu proda navedeno kombi vozilo za cijenu od 10.000 eura, jer je G. bio planirao da osnuje svoju turstičku agenciju. Ovo vozilo bilo je registrovano na firmu "Penpred" koja je vlasništvo njegovog brata, pa su papiri za prenos vlasništva za to vozilo na drugu firmu napravljeni u hercegnovskoj agenciji „Cabrio“. Još je naveo da je ovo vozilo bio prodao G. desetak dana prije kritičnog događaja, ali da mu G. nije platio ni jednu ratu na ime duga po osnovu kupovine vozila, iako su se bili dogovorili da mu dug isplati u dvije - tri rate.<br>
<br>
U toku istrage optuženi P. N. nije iznosio odbranu, već se branio ćutanjem.<br>
<br>
Na glavnom pretresu optuženi P. N. je ponovio navode odbrane date u pretkrivičnom postupku, ističući da priznaje da je izvršio krivično djelo koje mu se stavlja na teret, dodajući da se zbog istog kaje jer je kako navodi obrukao i sebe i svoju porodicu. Ponovio je da je sve uradio u dogovoru sa G. G., da je njegova obaveza bila da nabavi drogu, a G.eva da nađe kupca za istu. Naglasio je da nije poznavao momke iz Zagreba sa kojima su se G. i on našli u Mostaru, već ih je poznavao G., te da su sa njima dogovorili da on i G. obezbijede prevoz droge do Zagreba koju će ti momci kupiti za iznos od 1.300 eura po kilogramu. Nadalje je pojasnio da je čovjeku od kojeg je kupio drogu lično dao 20.000 eura, ali da je prethodno pare pozajmio, a da su se dogovorili da mu ostatak u iznosu od 15.000 eura za 50 kg Skanka ispalate kada se G. vrati iz Zagreba. Na kraju je naglasio da je njihov cilj bio zarada, te da se u tom periodu nalazio u finansijskoj krizi. Na posebno pitanje, kazao je da je G. kombi vozilo u kojem je pronađena droga zvanično prodao 4 ili 5 dana prije ovog dogadjaja, a faktički 15 dana prije otkrivanja droge u istom, odnosno da je vozilo prodao njegovoj - G. firmi koja se zove „Saragosa“, s tim što su se dogovorili da cijenu od 10.000 eura G. isplati u nekoliko rata. Kazao je da je izvršen prevod vozila sa njegove firme na G. firmu u agenciji za prevod vozila „Cabrio“ Herceg Novi, vlasništvo B. B.. Pojasnio je da je G. u njegovoj firmi (tj. firmi optuženog P.) radio sve do 02.07.2010. godine, nakon čega je samostalno otvorio firmu „Saragosa“ koja se bavi prevozom, odnosno oragnizacijom putovanja. Na kraju je izjavio da&nbsp; se osjeća krivim za krivično djelo koje mu se stavlja na teret i da se zbog učinjenog kaje.<br>
<br>
Optuženi G. G. je u svojoj odbrani&nbsp; datoj u pretkrivičnom postupku kod Uprave policije PJ Herceg Novi, naveo da je kod P. N. zaposlen kao vozač posljednje tri godine, te da je N. vlasnik turističke agencije „R“ i firme "P" i da posjeduje dva kombi vozila kojima prevozi putnike. Dalje je naveo da ga je N. u nedelju u popodnevnim časovima pozvao i rekao mu da preuzme njegov kombi marke „Mercedes“ reg. oznaka ... jer treba da se vozi kod majstora radi popravke. Kada je preuzeo vozilo koje je bilo parkirano u Igalu, preko puta Banje, tom prilikom mu je N. predao ključeve, nakon čega je vozilo odvezao do naselja Gomila u Igalo gdje živi i parkirao ga. Zatim ga je u ponedeljak N. pozvao i rekao mu da vozilo odveze kod majstora u Njivice, što je on i učinio u periodu između 16,00 i 17,00 časova. Sljedećeg dana oko 13,30 časova N. ga je ponovo pozvao i kazao mu da je vozilo završeno i da ga preuzme, a kasnije oko 16,00 časova N. mu je kazao da vozilo treba da doveze u Nikšić i da će ga tamo čekati jer je potrebno da se u Nikšiću izvrši popravka istog. Zatim su se dogovorili da on (tj. G.) krene iz Igala u 18,00 časova, ali je on krenuo oko 19,10 časova, a kada ga je N. nazvao naljutio se na njega jer će majstor navodno zatvoriti radnju pa je N. od njega tražio da brzo vozi. Međutim, upozorio ga je da se pazi te brze vožnje jer je primjetio policajce na putu Lipci – Nikšić u mjestu Podbožur. Kada je bio na desetak kilometara od Nikšića, N. ga je pozvao i rekao mu da se na ulazu u grad, preko puta Auto baze isključi sa magistralnog puta Trebinje – Nikšić gdje će ga čekati. Kada su se našli N. mu je rekao da će on odvesti kombi vozilo kod majstora, a njemu je ponudio Golfa i pitao ga da li ima sa kim da se vidi za to vrijeme, na šta mu je on kazao da će se vidjeti sa drugaricom B. B. koja studira u Nikšiću. Međutim, kada je pozvao B., kazala mu je da je kod zubara pa je odlučio da ode do centra grada, kojom prilikom je svratio u ugostiteljski objekat „Rio“, koji se nalazi blizi gradske bolnice. Međutim, kako mu se N. nije javljao odlučio je da se vozi po Nikšiću. Nakon sat i po vremena N. ga je pozvao i rekao mu da krene novim putem preko Grahova za Herceg Novi i da će ga čekati u mjestu Trubjela kod restorana. Kada su se kasnije našli na dogovoreno mjesto, N. mu je rekao da odveze kombi do Meljina i da ga parkira kod nove perionice jer on ima da završi neke poslove za koje mu treba Golf V. Do mjesta Dragulj vozio je ispred N. i primijetio da N. sve vrijeme priča na telefonu. U mjestu Dragulj N. ga je pretekao i od tada se nijesu više ni čuli, ni vidjeli. Prethodno mu je N. rekao da će ga obavijestiti ako negdje primijeti policiju kako bi smanjio brzinu, ali to njemu nije bilo sumnjivo jer se kao vozači uvijek upozoravaju o položaju policije kako ne bi bili kažnjeni zbog prekršaja u saobraćaju. Međutim, u Baošićima zaustavili su ga policijski službenici kojom prilikom su izvršili pretres kombi vozila kojim je upravljao. Nadalje je naveo da je bio prisutan kada su policijski službenici ispod putničkih sjedišta sa lijeve strane u patosu vozila pronašli 50 pakovanja marihuane. Dodao je još da za drogu nije znao, niti je imao bilo kakvog udjela u njenom krijumčarenju, te tvrdi da je droga P. N. jer je to njegovo vozilo, a od nedelje uveče tom vozilu niko nije imao pristup osim N. i njega. Na osnovu svega, smatra da je droga vjerovatno bila sakrivena u kombiju negdje u Nikšiću nakon što je N. predao vozilo, te da su N.na upozorenja o pložaju policijskih patrola na putu bila usmjerena na to da ne izaziva pažnju kako ga policija ne bi pretresala i pronašla drogu, koja je kasnije u Baošićima i pronađenja. Pretpostavlja da je na ovaj način i ranije od strane P.a bio zloupotrijebljen.<br>
<br>
U svojoj odbrani datoj pred istražnim sudijom optuženi G. je ponovio navode odbrane iz pretkrivičnog postupka, a na posebno pitanje je pojasnio da kombi vozilo reg.oznaka HN ... nije kupio od P., ali da je P. govorio da kombi može prebaciti na firmu „Saragosa“ vlasništvo Č. G. iz Herceg Novog, jer nije mogao da dobije dozvolu za polazak preko graničnih prelaza s obzrom na uvodjenje novih pravila koja bi trebala da se primjenjuju od maja 2011.godine. Nadalje na posebno pitanje je pojasnio da koliko se sjeća 17-og aprila 2011. godine bio u kući a ne u Mostaru, te da ne zna ko su lica po imenu D. i B., ali da je tačno da je sa Nikolom u subotu ili nedelju išao za Nikšić, kojom prilikom se tamo N. zadržo sat i po do dva sata iz razloga što je trebao da se vidi sa nekim čovjekom najvjerovatnije da kupi autobus tako što bi mu dao Golfa a ostatak doplatio. Na kraju je naglasio da ne poznaje nikog iz Hrvatske.<br>
<br>
Na glavnom pretresu optuženi G. G. je ponovio navode odbrane date u pretkrivičnom postupku kod policije i kod istražnog sudije, posebno ističući da nije znao da se u kombiju nalazila droga, te da je sa Nikolom bio u dobrim odnosima sve do ovog događaja. Nadalje, na posebno pitanje je kazao da iz Hrvatske poznaje samo neke prevoznike, a da je najbliža relacija Nikšić – Zagreb upravo preko Herceg Novog zbog auto puta. Kazao je da ima firmu „Saragosa“ koja se bavi prevozom putnika, a da je istu u novembru ili decembru prošle godine registrovao na svoje ime. Za pomenuto kombi vozilo N. nije dao nikakav novac, niti je isti trebao da mu da. Na kraju je izjavio da se ne osjeća krivim za krivično djelo koje mu se stavlja na teret.<br>
<br>
Sud je na glavnom pretresu izveo dokaze: saslušanjem svjedoka B. B., čitanjem službene zabilješke Uprave policije PJ Nikšić broj 03/1-240-66 od 19.04.2011. godine, čitanjem Zapisnika o pretresanju prevoznog sredstva, putnika i prtljaga sačinjen od strane Uprave policije PJ Herceg Novi broj 240/10-21-64/2 od 20.04.2011. godine, čitanjem Izvještaja o izvršenom pretresanju prevoznog sredstva bez naredbe suda sačinjen od Uprave policije - PJ Herceg Novi broj 240/11-2164/7 od 20.04.2011. godine, čitanjem potvrde o privremeno oduzetim predmetima Uprave policije - PJ Herceg Novi broj 240/11-2164/4 od 20.04.2011. godine na ime G. G.a, čitanjem potvrde o privremeno oduzetim predmetima Uprave policije - PJ Herceg Novi broj 240/11-2196/4 od 21.04.2011. godine na ime G. G.a, čitanjem potvrde o privremeno oduzetim predmetima Uprave policije - PJ Herceg Novi broj 240/11-2164/3 od 20.04.2011. godine na ime G. G., čitanjem Izvještaj o vještačenju Uprave policije - Forenzičkog centra Danilovgrad broj 1761/11 od 09.05.2011. godine sa uvidom u fotodokumentaciju, uvidom u fotodokumentaciju Uprave policije PJ Herceg Novi br.128/11 od 19.04.2011. godine, čitanjem Izvoda iz kaznene evidencije za okrivljenog P. N. izdat od Uprave policije - Ispostave Kotor broj 245/11-1919 od 27.04.2011. godine i čitanjem Izvoda iz kaznene evidencije za okrivljenog G. G.a izdat od Uprave policije - PJ Nikšić broj 1269 od 06.06.2011. godine.<br>
<br>
Svjedok B. B. je u svom iskazu datom na glavnom pretresu naveo da posjeduje firmu za registraciju i osiguranje motornih vozila koja se zove OD „B. Cabrio“ čiji su vlasnici njegova supruga i on. Sjeća da su prije mjesec ili mjesec i po dana u njegovu firmu dolazili optuženi P. N. i G. G. kako bi izvršili prevod jednog vozila sa firme P.a na firmu G.a, za šta je i plaćena odgovarajuća nadoknada, a kako nadoknadu obično plaća kupac pretpostavlja da je u ovom slučaju uplatu izvršio G.. U ovakvim slučajevima dokumentacija se dostavlja MUP-u kako bi MUP izdao novu saobraćajnu dozvolu na ime kupca. Dalje je kazao da su oni u konkretnom slučaju podigli od MUP-a novu saobraćajnu dozvolu na ime G.a, odnosno na ime G.eve firme, o čemu su ga i obavijestili i kazali mu da dodje kako bi je podigao. Međutim, G.&nbsp; je te prilike kazao da nije u Herceg Novi i da će to učiniti kasnije. Na posebno pitanje ovaj svjedok je pojasnio da nije nužno da se istovremeno sa izdavanjem nove saobraćajne dozvole mijenjaju tablice, te da u konkretnom slučaju polisa osiguranja glasi na ime starog vlasnika jer ista važi sve do isteka vremena osiguranja, te da je na osnovu polise osiguranja policija najvjerovatnije napisala potvrdu o oduzimanju vozila.<br>
<br>
Iskaz ovog svjedoka cud cijeni kao objektivan i uvjerljiv, tim prije što na njegov iskaz nije bilo primjedbi i isti stoji u skladnoj vezi sa odbranom optuženog P. N..<br>
<br>
Iz službene zabilješke Uprave policije PJ Nikšić broj 03/1-240-66 od 19.04.2011. godine, proizilazi da su navedenog dana ovlašćeni službenici ove Područne jedinice postupajući po prethodnim operativnim saznanjima da će iz Herceg Novog NN lice sa kombi motornim vozilom marke "Mercedes Sprinter" reg. oznaka HN AE 219 preuzeti veću količinu opojne druge - marihuane u Nikšiću, primijetili u mjestu Vitlac na magistralnom putu Nikšić - Trebinje kod kafane "Vilusi" u 20,25 časova da se zaustavilo putničko vozilo "Golf V" reg. oznaka PG DN 686, sive boje, a nakon 5 minuta i motorno kombi vozilo marke "Mercedes Sprinter", žute boje, reg. oznaka HN AE 219. Zatim je vozač iz vozila "Golf V" izašao i ostvario kontakt sa vozačem "Mercedes"-a, koji je takođe izašao iz vozila, nakon čega su se zamijenili, tj. vozač iz kombija prešao je u "Golf V", a vozač iz vozila "Golfa V" u kombi vozilo "Mercedes Sprinter", da bi se potom vozila udaljila u pravcu Nikšića.<br>
<br>
Iz Zapisnika o pretresanju prevoznog sredstva, putnika i prtljaga sačinjen od strane Uprave policije PJ Herceg Novi broj 240/10-21-64/2 od 20.04.2011. godine, proizilazi da su navedenog dana ovlašćeni službenici policije prilikom pretresa kombi vozila marke "Mercedes", reg.oznaka ..., vlasništvo DOO "Penipred" iz Herceg Novog, u pregradi ispod sjedišta duž lijeve strane vozila pronašli 50 (pedeset) ručno pravljenih pakovanja kockastog oblika, oblijepljenih PVC folijom u kojima se nalazila suva biljna materija, zelene boje za koju su pretpostavili da je opojna droga marihuana.<br>
<br>
Iz Izvještaja o izvršenom pretresanju prevoznog sredstva sačinjen od Uprave policije - PJ Herceg Novi broj 240/11-2164/7 od 20.04.2011. godine, proizilazi da su ovlašćeni službenici dana 19/20.04.2011.godine u vremenskom inervalu od 22,50 do 01,30 časova, izvršili pretresanje kombi vozila marke "Mercedes" kojim je u momentu kontrole upravljao G. G., kojom prilikom je u unutrašnjosti vozila, tačnije u šupljini ispod patosa pronađeno 50 (pedeset) ručno pravljenih pakovanja, kockastog oblika, obmotanih PVC providnom folijom, sa sadržinom opojne droge - marihuane o čemu je sačinjen Zapisnik i izdata potvrda o oduzimanje predmeta koje je potpisao G. G., a mjesto pronalaska opojne droge je fotografisano o čemu je saćinjen fotoelaborat.<br>
<br>
Iz potvrde o privremeno oduzetim predmetima Uprave policije - PJ Herceg Novi broj&nbsp; 240/11-2164/4 od 20.04.2011. godin, na ime G. G., koja je potpisana od strane optuženog G. G. i na koju nije bilo primjedbi, slijedi da je od optuženog G. G.a oduzeto 50 (pedeset) ručno pravljenih pakovanja kockastog oblika oblijepljenih PVC folijama u kojima se nalazila suva biljna materija tamno zelene boje za koju se pretpostavlja da je opojna droga marihuana, a koja je bila sakrivena u pregradi ispod sjedišta duž lijeve strane navedenog vozila.<br>
<br>
Iz&nbsp; potvrde o privremeno oduzetim predmetima Uprave policije - PJ Herceg Novi broj 240/11-2196/4 od 21.04.2011. godine, na ime G. G.a, koja je potpisana od optuženog G. G. i na koju nije bilo primjedbi, proističe da je od optuženog G. oduzet&nbsp; mobilni telefon marke "Samsung" dua mobitel GT-5212-i sa imei br. ..., kao i dvije telefonske kartice ... : ....<br>
<br>
Iz potvrde o privremeno oduzetim predmetima Uprave policije - PJ Herceg Novi broj 240/11-2164/3 od 20.04.2011. godin, na ime G. G.a, koja je potpisana od optuženog G. G.a i na koju takodje nije bilo primjedbi, proizilazi da je od optuženog G.a oduzeto putničko motorno vozilo kombi marke "Mercedes" D3 312D reg. oznaka ... žute boje, vlasništvo DOO "Penipred" iz Herceg Novog, polisa osiguranja br.... i dva ključa crne boje za pomenuto vozilo.<br>
<br>
Iz Izvještaja o vještačenju Uprave policije - Forenzičkog centra Danilovgrad broj 1761/11 od 09.05.2011. godine, sa uvidom u fotodokumentaciju, na koji nije bilo primjedbi i koji sud cijeni kao stručan i uvjerljiv, utvrdjuje se da je Forenzičkom centru Danilovgrad dostavljeno radi vještačenja 50 (pedeset) ručno pravljenih pakovanja, oblika kvadrata, od plastične kese, umotanih u plastičnu foliju, sa sadržinom biljne materije, tamno zelene boje, karakterističnog opojnog mirisa, ukupne neto mase m=49,87 kg. Detaljnim mikroskopskim pregledom, na osnovu karakteristične morfološke građe dostavljenih uzoraka, utvrđeno je da se radi o biljki čiji je botanički naziv Cannabis - marihuana, a hemijskom analizom ovih uzoraka utvrđeno je da isti sadrže proaktivnu komponentu tetrahirokanabinol (THC) u koncentraciji iznad 0,3 %, a kanabis i THC se nalaze na listi opojnih droga ("Sl. list SRJ" br.44/2002)<br>
<br>
U fotodokumentaciji Uprave policije PJ Herceg Novi br.128/11 od 19.04.2011. godine, prikazan je bliži izgled kombi vozila marke "Mercedes" reg. oznaka ... sa prednje i zadnje strane, njegova unutrašnjost, "bunker" u kojem je pronađena sakrivena opojna droga, pojedinačna pakovanja marihuane označena brojevima od 1 do 50, kao i pronađena marihuana upakovana u celofanske kese fotografisana pored pomenutog kombi vozila.<br>
<br>
Iz Izvoda iz kaznene evidencije za okrivljenog P. N. izdat od Uprave policije - Ispostave Kotor broj 245/11-1919 od 27.04.2011. godine, utvrđuje se da je optuženi P. N. evidentiran u kaznenoj evidenciji Ispostave Kotor, osudjen presudom Osnovnog suda u Herceg Novom&nbsp; K.br. 37/99 od 01.04.1999. godine zbog krivičnog djela ugrožavanje javnog saobraćaja iz čl. 172 st.3 u vezi st.1 KZ RCG kojom mu je izrečena kazna zatvora u trajanju od mjesec dana uslovno za vrijeme od jedne godine.<br>
<br>
Iz Izvoda iz kaznene evidencije za okrivljenog G. G.a, izdat od Uprave policije - PJ Nikšić broj 1269 od 06.06.2011. godine, utvrđuje se da optuženi G. G. do sada nije osuđivan.<br>
<br>
Na navedene pisane dokaze nije bilo primjedbi, isti stoje u skladnoj medjusobnoj vezi, pa ih sud cijeni kao logične i uvjerljive.<br>
<br>
Nakon sprovedenog postupka, cijeneći odbrane optuženih i sve naprijed provedene dokaze, kako pojedinačno tako i u njihovoj medjusobnoj vezi, shodno čl.360 ZKP-a, sud je nesumnjivo utvrdio da su se u radnjama optuženih P. N. i G. G.a ostvarila sva bitna obilježja bića krivičnog djela neovlašćena proizvodnja, držanje i stavljanje u promet opojnih droga iz čl.300 st.1 u vezi čl.23 st.2 KZ-a koje je činjenično bliže predstavljeno u izreci presude.<br>
<br>
Naime, optuženi P. N. priznaje da su se on i optuženi G. bili dogovorili da kupe drogu - marihuanu, da bi kako kaže "na brzinu" zaradili novac, da je optuženi G. prethodno pronašao kupce droge, da su to bila neka lica iz Zagreba, sa kojima su se radi dogovora sastali&nbsp; "na pola puta" u Mostaru, da je prodajna - dogovorena cijena trebala da bude 1.300 eura po kilogramu, pa je on (tj. optuženi P.) pronašao lice u Nikšiću od koga će kupiti 50 kg droge - skanka, i to po cijeni od 700 eura po 1 kg. Dalje u svom detaljnom kazivanju navodi da je drogu tim licima u Zagrebu trebao da odveze optuženi G. i to kombi vozilom marke "Mercedes" reg. oznaka ..., pa je on (tj. optuženi P.) u tu svrhu ispod sjedišta tog vozila napravio poseban prostor tzv. "bunker" radi smještaja droge, te od tog lica u Nikšiću preuzeo drogu koju je smjestio u tom "bunkeru", te pod vozila sa tim "bunkerom" prekrio itisonom, da je tome licu (čije ime ne navodi) prilikom preuzimanja droge isplatio 20.000 eura, a da su ostatak novca od 15.000 eura, on i G., trebali da mu isplate pošto se G. vrati iz Zagreba,odakle bi nakon izvršene prodaje G. donio novac, te da su on i G. trebali zajedno da snose sve troškove. Optuženi P. dalje u svom doslednom kazivanju (u pretkrivičnom postupku i na pretresu) navodi da se nakon preuzimanja droge, sa optuženim G. koji je upravljao vozilom "Golf V", shodno njihovom medjusobnom dogovoru sastao van Nikšića, te u mjestu Trubjela da su medjusobno zamijenili vozila, pa je G. nastavio da upravlja kombi vozilom, a on sa vozilom "Golf V", da su se uputili prema Herceg Novom, s tim što je G. trebao da nastavi put za Zagreb radi predaje tako sakrivene droge, da je G. u mjestu Podbožur pretekao, a cilj preticanja da je bio da obavještava G. da li na putu ima kontrole od strane policije. Ovako detaljno i dosledno kazivanje optuženog P. N. koji je priznao djelo i ispoljio iskreno kajanje, sud cijeni kao objektivno i uvjerljivo, te njegovo kazivanje po ocjeni suda predstavlja realan tok dogadjaja. Optuženi G. G. ne spori činjenicu da je kritične prilike upravljao kombi vozilom u kojem su prilikom kontrole od strane policije na putu od Nikšića ka Herceg Novom u mjestu Baošići, pronadjena predmetna pakovanja droge, a što se potvrdjuje zapisnikom o pretresanju vozila i potvrdom&nbsp; o oduzimanju predmeta, niti osporava činjenicu da se kritične prilike optuženi P. vozilom "Golf V" kretao ispred njega da bi ga obavještavao da li na putu ima policije. Medjutim, pri tom navodi da nije znao da se u kombi vozilu kojim upravlja nalazi sakrivena droga, te da je P. krećući se ispred njega trebao da ga obavještava o policiji navodno zbog brzine kretanja - da bi ga upozorio da smanji brzinu ako na putu vidi policiju. Takvi navodi optuženog G.a kod sasvim jasnog, odredjenog, doslednog i detaljnog kazivanja optuženog P., su sasvim nelogični i neuvjerljivi te po ocjeni suda sračunati na pokušaj izbjegavanja krivičnopravne odgovornosti. Naime, prednje kazivanje optuženog P., kako u pretkrivičnom postupku tako i na glavnom pretresu, sa iznošenjem mnoštva pojedinosti, koje se odnose kako na njegovo postupanje tako i na postupanje optuženog G., počev od njihovog dogovora, da kako navodi, "na brzinu zarade novac", povoljne razlike izmedju nabavne i dogovorene prodajne cijene droge (700 eura i 1.300 eura po jednom kg), dogovora njega i G. u Mostaru sa licima iz Zagreba, te druge pojedinosti koje se odnose na ugradju tzv. "bunkera" u kombi vozilu za smještaj droge, njihove podijeljene uloge u ovom poslu -&nbsp; da on nabavi drogu, a optuženi G. da obezbijedi kupce, njihov sastanak van Nikšića, medjusobna zamjena vozila, sve zajedno čine kazivanje P.a pouzdanim i tačnim, te sud njegovom kazivanju poklanja punu vjeru. Uz to, optuženi P. i G. bili su u medjusobno dobrim odnosima, čak i u poslovnim odnosima, jer je G. oko 3 godine radio kod njega kao vozač vršeći prevoz putnika, kako sam navodi do Splita, Zagreba (odakle potiču i lica kojima je trebao prodati drogu) i drugih mjesta pa i do Slovenije, pa sigurno ne bi bilo razloga da optuženi P. stavlja na teret optuženom G. nešto što ovaj nije uradio.<br>
<br>
Zato sa svega naprijed izloženog slijedi da su optuženi P. N. i G. G. dana 15.04.2011. godine u Nikšiću po prethodnom dogovoru neovlašćeno radi prodaje kupili 49,87 kg marihuane - supstance proglašene za opojnu drugu Rješenjem o utvrdjivanju opojnih droga ("Sl. list SRJ" br.44/02) . To su uradili na način što je optuženi P. N. od NN lica u Nikšiću preuzeo 50 pakovanja marihuane po cijeni od 700 eura po kilogramu i smjestio u posebno napravljenom prostoru u patosu kombi vozila marke "Mercedes D3 312 D" reg. br. ..., koji skriveni prostor je optuženi P. prethodno napravio sa namjerom daljeg prenošenja i predaje opojne droge u Hrvatsku nepoznatim licima koje je poznavao G. i to po cijeni od 1.300 eura po kilogramu, koju opojnu drogu su optuženi neovlašćeno prenosili od Nikšića do Herceg Novog, tako što je okrivljeni G. u mjestu Trubjela u blizini Nikšića, preuzeo kombi vozilo sa drogom od optuženog P.a i vozio u pravcu Herceg Novog, dok je optuženi P. bio ispred njega sa vozilom marke "Golf V" reg. br. ..., da bi prilikom dolaska u Herceg Novi u mjestu Baošići oko 22,45 časova ovlašćeni službenici Uprave policije - Područne jedinice Herceg Novi zaustavili navedeno kombi vozilo kojim je upravljao optuženi G., izvršili pretres kombi vozila i u posebno napravljenom "bunkeru" pronašli i oduzeli navedenu opojnu drogu.<br>
<br>
Optuženi su pri tom postupali kao saizvršioci jer su zajedno učestvovali u radnji izvrešenja,svjesni svog zajedničkog djelovanja, a sa jasno podijeljenim ulogama - da optuženi P. nabavi drogu, a optuženi G. da nadje kupce i drogu odveze tim kupcima u Zagreb, pa počinjeno djelo predstavlja rezultat njihove zajedničke volje.<br>
<br>
Sud je cijenio psihički odnos optuženih P. N. i G. G.a prema izvršenom krivičnom djelu, pa je nesumnjivo utvrdio da su optuženi predmetno krivično djelo izvršili sa direktnim umišljajem. Okolnost da su postupali neovlašćeno, da je djelo protivpravno, što predstavlja bitno obilježje ovog krivičnog djela, je po ocjeni suda optuženima sigurno bila poznata, jer su bili svjesni da nemaju potrebna ovlašćena za proizvodnju, držanje, odnosno stavljanje u promet opojnih droga, što su optuženi činili na način kako je to bliže opisano u izreci. Dakle, kod optuženih je postojala svijest o svim bitnim obilježjima predmetnog krivičnog djela i htjeli su njegovo izvršenje, što ih čini krivičnopravno odgovornim.<br>
<br>
Krivično djelo za koje su optuženi oglašeni krivim je krivično djelo sa blanketnom dispozicijom, pa je kod ovih krivičnih djela pored navođenja činjenica i okolnosti koje čine obilježje krivičnog djela, a o kojima se sud izjasnio, bilo nužno navesti i materijalnopravni propis od kojeg zavisi postojanje ovog djela. Naime, marihuana je supstanca koja je proglašena za opojnu drogu Rješenjem o utvrđivanju opojnih droga ("Sl.list SRJ" br. 44/02). Prema tome, optuženi su, postupajući na način bliže opisan u izreci presude, postupali suprotno odredbama Zakona o proizvodnji i prometu opojnih droga ("Sl.list SRJ" br. 46/96 i 37/02).<br>
<br>
Sud je cijenio navode odbrane optuženog G.a da navedeno kombi vozilo kojim je prevozio drogu nije njegovo, odnosno da ga nije kupio od optuženog P.a, kao i navode optuženog P.a, da je predmetno kombi vozilo već bio prodao optuženom G.u odnosno njegovoj firmi "Saragosa" i to nekoliko dana prije pronalaska droge u kombi vozilu. Medjutim, kod nesporno utvrdjene činjenice da je u predmetnom kombi vozilu kojim je upravljao optuženi G. pronadjena droga i ostalog naprijed utvrdjenog činjeničnog stanja, sud prednje navode optuženih o vlasništvu vozila cijeni irelevantnim.<br>
<br>
Sa svega naprijed izloženog nesumnjivo slijedi da su optuženi, postupajući kao saizvršioci izvršili krivično djelo neovlašćena proizvodnja, držanje i stavljanje u promet opojnih droga iz čl.300 st.1 KZ u vezi čl.23 st.2 KZ činjenično bliže opisano u izreci presude, pa je iste valjalo oglasiti krivim i kazniti po zakonu.<br>
<br>
Prilikom odmjeravanja kazne optuženima, sud je cijenio sve okolnosti koje u smislu čl.42 KZ-a utiču da kazna bude manja ili veća, pa je u odsustvu otežavajućih okolnosti kao olakšavajuće okolnosti na strani optuženog P. N. cijenio to što je isti porodična osoba, otac troje maloljetne djece, a na strani optuženog G. G.a sud je cijenio da je isti relativno mlada osoba (rođen 1987. godine), kao i njegovu raniju neosuđivanost. Sud je pri tom imao u vidu okolnost da je optuženi P. N. ranije jedan put osudjivan i to uslovnom osudom zbog krivičnog djela iz oblasti bezbjednosti javnog saobraćaja, pa kako nije osudjivan zbog istovrsnog krivičnog djela niti zbog teškog krivičnog djela, kao i s obzirom na protek vremena od osudjivanosti (osudjen 1999. godine) sud mu osudjivanost nije uzeo kao otežavajuću okolnost. Izrečene kazne zatvora u trajanju od po četiri godine, po ocjeni suda srazmjerne su težini učinjenih krivičnih djela i optuženima kao izvršiocima i istima se može postići svrha kažnjavanja iz čl.32 KZ, a u okviru svrhe propisivanja i izricanja krivičnih sankcija, iz čl.4 st.2 KZ.<br>
<br>
Na osnovu čl.51 KZ-a optuženima je u izrečenu kaznu zatvora uračunato vrijeme provedeno u pritvoru od 20.04.2011. godine do 17.06.2011. godine.<br>
<br>
O troškovima krivičnog postupka odlučeno je na osnovu čl.199 i 202 ZKP-a, pa kako su optuženi oglašen krivim, obavezni su na plaćanje troškova i to optuženi G. G. na plaćanje troškova krivičnog postupka na ime obavezne odbrane i to: u pretkrivičnom postupku u iznosu od 100,00 eura, kao i na iznos od 300,00 eura na ime obavezne odbrane u toku istrage i na glavnom pretresu, te da plate paušal u iznosu od po 100,00 eura, a koji iznos je odredjen srazmjerno trajanju i složenosti ovog postupka i imovnom stanju optuženih.<br>
<br>
Na osnovu čl.300 st.6 u vezi čl.75 KZ-a od optuženih je trajno oduzeta opojna droga - marihuana, u količini kao u izreci i ista se ima uništiti.<br>
<br>
Na osnovu svega izloženog odlučeno je kao u izreci ove presude.<br>
<br>
Zapisničar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp; PREDSJEDNIK VIJEĆA - SUDIJA,<br>
Alibalić Emina,s.r.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;Ćupić Ratko,s.r.<br>
<br>
Za tačnost otpravka tvrdi i<br>
ovjerava namještenik suda<br>
______________<br>
<br>
PRAVNA POUKA: Protiv ove presude može se izjaviti žalba Apelacionom sudu CG u roku od 15 dana prijema preko ovog suda.<br>
