<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{text-align:end;hyphenate:auto;font-family:Arial;font-size:12pt;}
.p2{text-align:justify;hyphenate:auto;font-family:Arial;font-size:12pt;}
.p3{text-align:center;hyphenate:auto;font-family:Arial;font-size:12pt;}
.p4{text-align:start;hyphenate:auto;font-family:Arial;font-size:12pt;}
.p5{text-align:start;hyphenate:auto;font-family:Times New Roman;font-size:12pt;}
.s1{text-decoration:underline;}
</style>
<meta content="vladimir.novovic" name="author">
</head>
<body class="b1 b2">
<p class="p1">
<span>K.br. 3/11</span>
</p>
<p class="p2"></p>
<p class="p3">
<!--Image link to '0.jpg' can be here-->
</p>
<p class="p3"></p>
<p class="p3">
<span>U IME CRNE GORE</span>
</p>
<p class="p2"></p>
<p class="p2">
<span>OSNOVNI SUD U DANILOVGRADU kao krivični, po sudiji Vladimiru Novoviću, kao pojedincu, uz učešće Ane Ivanović kao zapisničara, u krivičnom predmetu protiv okrivljenog K.Z. iz D., zbog dva krivična djela šumska kradja iz čl.324 st.1 KZ, odlučujući po optužnom predlogu Osnovnog državnog tužilaštva iz Podgorice Kt.br.807/10 od 20.12.2010.godine, koji je na glavnom pretresu zastupao Grujo Radonjić, zamjenik ODT-a iz Podgorice, nakon održanog glavnog i javnog pretresa dana 26.03.2012.godine u prisustvu zastupnika optužbe i okrivljenog, donio je dana 26.03.2012.godine, a dana 29.03.2012.godine, javno objavio  </span>
</p>
<p class="p3"></p>
<p class="p3">
<span>P R E S U D U</span>
</p>
<p class="p2"></p>
<p class="p2">
<span>Okrivljeni K.Z., od oca M. i majke D., rodjene J., rodjen ....godine u D., sa mjestom prebivališta u D. - P. bb, državljanin Crne Gore, nezaposlen, završio Višu saobraćajnu školu, oženjen, otac dvoje djece, pismen, vojsku služio 1982.godine u Kraljevu, lošeg imovnog stanja, osudjivan presudom Osnovnog suda u Kotoru K.br.260/05 od 22.05.2006.godine, zbog krivičnog djela iz čl.207 st.3 u vezi st.1 KZ RCG na 3 mjeseca zatvora uslovno na 1 godinu, dok mu je presudom Osnovnog suda u Danilovgradu K.br.71/94 od 07.04.1995.godine, zbog krivičnog djela iz čl.189 st.3 u vezi st.1 i 2 KZ RCG, izrečena uslovna osuda, tako što mu je utvrdjena kazna zatvora u trajanju od 1 godine sa rokom provjere od 3 godine, a koja osuda je brisana rješenjem Osnovnog suda u Danilovgradu Kv.br.40/11 od 05.07.2011.godine, koje je postalo pravosnažno 11.07.2011.godine. </span>
</p>
<p class="p2"></p>
<p class="p2">
<span>Na osnovu čl.373 tač.1 ZKP-a u vezi čl.18 st.1 i 2 KZ-a, </span>
</p>
<p class="p2"></p>
<p class="p3">
<span>OSLOBAĐA SE OD OPTUŽBE</span>
</p>
<p class="p3"></p>
<p class="p2">
<span>Da je: </span>
</p>
<p class="p2"></p>
<p class="p2">
<span>1. Dana 21.08.2009.godine, u mjestu Studeno, u opštini Danilovgrad, radi kradje, oborio u šumi, vlasništva oštećene Uprave za šume, iako nije bio dužan i nije mogao da izbjegne zabludu u pogledu vlasništva, pogrešno držeći da je on vlasnik, dva stabla crnog bora ukupne drvne količine od 1,33 m³.</span>
</p>
<p class="p2"></p>
<p class="p2">
<span>2. Dana 01.06.2010.godine, u mjestu Studeno, u opštini Danilovgrad, radi kradje, oborio u šumi, vlasništva oštećene Uprave za šume, iako nije bio dužan i nije mogao da izbjegne zabludu u pogledu vlasništva, pogrešno držeći da je on vlasnik, dva stabla crnog bora ukupne drvne količine od 1,20 m³, </span>
</p>
<p class="p2"></p>
<p class="p2">
<span>- čime bi počinio dva krivična djela šumska kradja iz čl.324 st.1 KZ u vezi čl.18 st.1 i 2 KZ. </span>
</p>
<p class="p2"></p>
<p class="p2">
<span>Na osnovu čl.230 st.1 ZKP-a, troškovi krivičnog postupka padaju na teret budžetskih sredstava suda. </span>
</p>
<p class="p2"></p>
<p class="p3">
<span>O b r a z l o ž e nj e</span>
</p>
<p class="p2"></p>
<p class="p2">
<span>Optužnim predlogom ODT-a Podgorica Kt.br.807/10 od 20.12.2010.godine, okrivljenom K.Z.u stavljeno je na teret izvršenje dva krivična djela šumska kradja iz čl.324 st.1 KZ. Zastupnik optužbe je u završnoj riječi precizirao činjenični opis krivičnih djela, dok je pravna kvalifikacija ostala ista. Predložio je da sud okrivljenog oglasi krivim i kazni u okviru zakonom propisane kazne. </span>
</p>
<p class="p2"></p>
<p class="p2">
<span>Okrivljeni K.Z. u odbrani datoj na glavnom pretresu u bitnom je naveo da nije tačno da je dana 21.08.2009.godine u mjestu Studeno u opštini Danilovgrad radi kradje oborio u šumi, vlasništvo Uprave za šume, dva stabla crnog bora. Nije mu jasno kako mu se to može stavljati na teret. Tvrdi da je negdje 1980.godine njegov pokojni otac u mjestu Studeno, u dijelu koji se naziva Usjek, izbetonirao temelje za vikendicu i da je to tako stajalo do 2009.godine. Temelji se nalaze na placu površine preko 400 m² , a plac je njegov pokojni otac kupio od Opštine. Od dokaza za kupovinu ima samo priznanicu, a svi rodjaci znaju da je zemlja njegova. U toku 2009.godine pokrenuo je postupak kod Uprave za nekretnine za upis prava svojine. Sjeća se da je negdje u toku 2010.godine pitao G.K., koji je upravnik u Upravi za šume, da posječe jedan bor koji se nalazio ispred vrata od njegove vikendice. Taj bor je bio udaljen od vrata vikendice jedno pola metra i nalazio se na njegovoj zemlji,  odnosno ovom placu koji je kupio njegov otac. Tom prilikom G.K. mu je kazao da bor posječe i da posječe sve što mu smeta, ali pod uslovom da ne izlazi na glasanje. Istakao je da su to čuli R.M. i Tomo Đ.. U junu mjesecu 2010.godine, a nakon razgovora sa K.G., posjekao je ovo jedno stablo bora. Panj od posječenog bora se i dalje nalazi na istom mjestu. Bor je otkinuo u prisustvu lugara P.R., koji mu je oštrio motornu testeru, J.M.a i B. L.. Tada su mu P.R. i J.M. kazali da podje u Upravu za šume u Danilovgradu i da kod Gorana Kolješnića plati posječeni bor. Sjutradan je pošao u Upravu za šume kako bi platio posječeni bor. Kada je ušao u kancelariju G.K., G.K. mu je kazao "Kako to ulaziš, kao neki klošar", a on mu je na to odgovorio "Ti si džukela jedna najviša koja je dolazila ovdje" i zatim je izašao iz kancelarije. Pojasnio je da je u ljeto 2010.godine ozidao objekat i izlio AB ploče, a za izlivanje ploče je koristio podupirače i blažujke, koje mu je dao njegov brat od tetke Željko Mišković, koji je vlasnik privrednog društva "Kroling", koje se bavi izvodjenjem gradjevinskih radova. Istakao je da svi znaju da je predmetna parcela njegova, da se radi o katunu Kovačevića, da u blizini kuće ima dosta panjeva od posječenih borova, a da ne zna ko je ta drva obarao i nosio. Dodao je da živi u porodičnoj kući u Pažićima, koja je površine 60 m², da nije zaposlen, da ne ostvaruje prihode, da mu je supruga zaposlena, da mu je K. S. rođeni brat, da mjesečno zaradjuje oko 400,00 eura, te da njegova djeca nijesu zaposlena. U završnoj riječi je kazao da je ubijedjen da je mjesto gdje je pravio kuću njegova imovina.  </span>
</p>
<p class="p2"></p>
<p class="p2">
<span>Sud je u dokaznom postupku na glavnom pretresu pročitao iskaz svjedoka P.R.iz istražnog postupka sa zapisnika o saslušanju svjedoka Kri.br.156/10 od 29.11.2010.godine i sa glavnog pretresa od 08.04.2011.godine, svjedoka Đaletić Radovana iz istražnog postupka sa zapisnika o saslušanju svjedoka Kri.br.156/10 od 29.11.2010.godine i sa glavnog pretresa od 08.04.2011.godine, svjedoka J.M.a iz istražnog postupka sa zapisnika o saslušanju svjedoka Kri.br.156/10 od 01.12.2010.godine i sa glavnog pretresa od 08.04.2011.godine, pročitao iskaz svjedoka K. G. sa glavnog pretresa od 01.06.2011.godine, pročitao iskaz svjedoka M. R. sa glavnog pretresa od 01.06.2011.godine, pročitao iskaz svjedoka Đ. T. sa glavnog pretresa od 01.06.2011.godine, saslušao svjedoka M. R., saslušao ovlašćenog predstavnika Opštine Danilovgrad Kovačević Dragana, pročitao zapisnik - izvještaj Uprave za šume Danilovgrad od 03.06.2010.godine, pročitao zapisnik - izvještaj Uprave za šume Danilovgrad od 21.08.2009.godine, pročitao zapisnik o uvidjaju K.br.3/11 od 19.07.2011.godine, pročitao nalaz i mišljenje vještaka šumarske struke dipl.ing. šumarstva A. F.od 15.08.2011.godine i saslušao ovog vještaka, pročitao nalaz i mišljenje vještaka geodetske struke geometra R. B. od 12.09.2011.godine i neposredno ga saslušao, izvršio uvid u skicu lica mjesta izradjenu od strane vještaka geometra R. B., izvršio uvid u kopiju plana, izvršio uvid u uplatnicu okrivljenog od 18.03.1988.godine, izvršio uvid u službenu zabilješku sačinjenu od strane službenika Milorada Radulovića od 10.06.2011.godine, izvršio uvid u skicu uradjenu od strane DOO "Geofin" od 29.06.2010.godine, izvršio uvid u kopiju uplatnice dostavljenu od strane Uprave za nekretnine od 18.05.1988.godine, izvršio uvid u kopiju uplatnice ovjerenu od strane Osnovnog suda u Danilovgradu O.br.10/3 od 1986.godine, pročitao Rješenje Uprave za nekretnine PJ Danilovgrad br.120-953-up-896/11 od 05.03.2012.godine, pročitao Rješenje Osnovnog suda u Danilovgradu Kv.br.40/11 od 05.07.2011.godine, a koje je postalo pravosnažno 11.07.2011.godine i pročitao izvod iz kaznene evidencije Uprave policije Ispostava Danilovgrad br.245/11-629/2 od 21.02.2011.godine.</span>
</p>
<p class="p2"></p>
<p class="p2">
<span>Svjedok P.R. u iskazu datom u istražnom postupku i na glavnom pretresu u bitnom je naveo da je lugar u Upravi za šume PJ Danilovgrad, da kontroliše, izmedju ostalog i reon Studeno. Krajem avgusta 2009.godine, zajedno sa kolegom Đ.R. došao je u mjesto zvano Usjek, koje pripada mjestu Studeno. Kod vikendice okrivljenog K.Z. primijetio je okrivljenog, kao i da su posječena dva stabla crnog bora. Prečnik jednog panja bio je 52 cm, a prečnik drugog panja 18 cm. Veći panj se nalazio na udaljenosti od najviše 1 m, a manji panj najviše do 5 m od vikendice okrivljenog K.Z.. Oba stabla crnog bora su se nalazila pored panjeva. Sjeća se da je pitao okrivljenog "Zašto si ovo Z. uradio", misleći na panjeve, te da mu je okrivljeni odgovorio "Ja sam sve ovo sa šefom dogovorio". Takodje se sjeća da je okrivljeni K.Z. kazao da se posječeni borovi nalaze na njegovoj imovini. Kada je sjutradan u Upravi za šume podnio izvještaj svom šefu Goranu Koljenšiću i kazao mu šta se desilo dan prije, G.K. mu je odgovorio da nije bilo nikakvog dogovora izmedju njega i okrivljenog, te da treba da napiše krivičnu prijavu. Dana 01.06.2010.godine, zajedno sa kolegom M.J. nalazio se kod Doma u mjestu Studeno, a koji je vlasništvo Uprave za šume. Dok su sjedjeli u jednom momentu čuo je zvuk motorne šege. Zajedno sa M.J. je prateći zvuk šege došao do vikendice okrivljenog K.Z.. Ispred vikendice bili su okrivljeni K.Z. i jedan Babić. Babić je u rukama imao motornu šegu i vršio je sječu stabala. Prilikom njegovog dolaska, Babić je isključio motornu šegu. Primijetio je da su tri stabla bora bila zasječena, ali nijesu bila oborena. Pitao je okrivljenog K.Z. zašto to radi, a okrivljeni mu je odgovorio da je to njegova imovina i da je to dogovorio sa šefom. Saopštio je okrivljenom K.Z.u da se javi u Upravu za šume. Kada je poslije 20-tak dana od tog dogadjaja okrivljeni K.Z. došao u Upravu za šume - Filijala Danilovgrad, došlo je do prepirke izmedju okrivljenog K.Z. i K. G. i K. G. je rekao okrivljenom K.Z.u da napusti kancelariju. Pojasnio je da je dana 02.06.2010.godine ponovo došao do vikendice okrivljenog K.Z. i tada je vidio da su ona tri zasječena bora, koja su se nalazila najviše do 3 m od vikendice okrivljenog K.Z., bila posječena. Istakao je da se svi panjevi i danas nalaze u blizini vikendice okrivljenog. Dodao je da je oba puta kada je bio u kontroli kod okrivljenog K.Z., okrivljeni K.Z. njemu kazao da je to njegova imovina koju je njegov otac kupio, da se radi o njihovoj starevini, tj. katunu Kovačevića.  </span>
</p>
<p class="p2"></p>
<p class="p2">
<span>Svjedok Đ. R. u iskazu datom u istražnom postupku i na glavnom pretresu u bitnom je naveo da je lugar u Upravi za šume PJ Danilovgrad. Sjeća se da je dana 21.08.2009.godine, u mjestu Studeno - Usjek, bio u kontroli zajedno sa P.R.m. U jednom momentu P.R. je zaustavio vozilo i kazao da je vidio da je posječen bor. Izašao je iz vozila, dok je P.R. otišao prema okrivljenom K.Z.u koji je bio ispred vikendice. Čuo je da je P.R. kazao okrivljenom K.Z.u "Posjekao si bor", te da je na to okrivljeni K.Z. kazao "To je moje, ja sam to regulisao sa šefom šumske uprave". Primijetio je da se pored objekta okrivljenog K.Z. nalazilo jedno deblje posječeno stablo, a P.R. mu je sjutradan kazao da je posječeno i jedno tanko stablo. Sto posto je siguran da je posječeno stablo bilo bor vrste "munika", jer u tom okruženju nema stabala crnog bora. Dodao je da je u saznanju da je mjesto gdje je vikendica okrivljenog K.Z. katun Kovačevića, a da ne zna čije je vlasništvo.   </span>
</p>
<p class="p2"></p>
<p class="p2">
<span>Svjedok J.M. u iskazu datom u istražnom postupku i na glavnom pretresu u bitnom je naveo da je dana 01.06.2010.godine, kao zamjenik lugara u Upravi za šume PJ Danilovgrad, zajedno sa lugarom P.R., od strane šefa G.K. bio upućen u kontrolu u mjesto Studeno. Dok su boravili u objektu, tzv. "Domu šumarstva", čuo je zvuk motorne šege. Prateći zvuk motorne šege, on i P.R. došli su do objekta okrivljenog K.Z.. U neposrednoj blizini objekta bili su okrivljeni K.Z. i još jedan momak koji se preziva B.. Zapazio je da je neko motornom šegom vršio sječu borova, ali se nije mogao izjasniti da li je to činio okrivljeni K.Z. ili pak momak po prezimenu B.. Tvrdi da je u toku bilo zasijecanje tri bora vrste munika. Smatra da je okrivljeni K.Z. odgovoran za sječu borova, jer se radilo o okolini njegovog objekta. Tom prilikom njemu i P. R. okrivljeni K.Z. je kazao da ima usmeno odobrenje koje mu je dao G.K.. On i P.R. su tu ostali još jedno desetak minuta, a zatim su nastavili rad na terenu. Istoga dana, kada su se vratili, sva tri bora su bila oborena. P.R. je izvršio premjer prečnika panjeva i stavio je žig. Istakao je da je bio prisutan kada je okrivljeni K.Z. došao u kancelariju kod K.G.a, da je okrivljeni K.Z. u kancelariji ušao sa naočarima za sunce na glavi, da je tom prilikom K. G. kazao okrivljenom K.Z.u da se u javnoj ustanovi tako ne može ponašati i da izadje i da vidi šta piše na ulaznim vratima. Smatra da je zemljište na kojem su bili posječeni borovi nekada bilo vlasništvo opštine, a sada države Crne Gore.            </span>
</p>
<p class="p2"></p>
<p class="p2">
<span>Svjedok K.G., šef u Upravi za šume PJ Danilovgrad u iskazu datom na glavnom pretresu u bitnom je naveo da iz vidjenja poznaje okrivljenog K.Z., te da okrivljenom nikada nije odobrio sječu stabala na području mjesta Studeno. U oba slučaja koja se okrivljenom stavljaju na teret, tvrdi da su ga njegovi lugari obavijestili o tome da je okrivljeni K.Z. vršio sječu stabala, da je lično okrivljenom kazao da dodje da se dogovore da više ne sječe, da ne gradi objekat, te da plati štetu. U Upravi za šume ima pregled svih katastarskih opština i zna da se objekat okrivljenog K.Z. nalazi u katastarskoj opštini Studeno II, na zemljištu koja je vlasništvo Države Crne Gore, a čiji je korisnik Uprava za šume. Istakao je da ne poznaje R. M., da T. Đ. poznaje, s tim što ga je zadnji put vidio na sudjenju u predmetu gdje je Uprava za šume bila tužena. Dodao je i da za dogadjaj iz avgusta mjeseca 2009.godine, nije odmah podnosio krivičnu prijavu, iz razloga što je čekao okrivljenog da se javi kako bi se dogovorili oko plaćanja štete.     </span>
</p>
<p class="p2"></p>
<p class="p2">
<span>Svjedok M.R. u iskazu datom na glavnom pretresu u bitnom je naveo da je jednom prilikom sjedio u kafani sa okrivljenim K.Z. i T. Đ.. Sjeća se da je u jednom momentu naišao jedan krupan čovjek, kojeg sada ne bi mogao prepoznati, da je okrivljeni K.Z. prišao tom čovjeku i pitao ga "Što ćemo sa drvima", a da je ovaj čovjek odgovorio okrivljenom K.Z.u "Ne mogu izlaziti zbog jednoga drveta, pa ćemo vidjeti". Kada se okrivljeni K.Z. vratio, T. Đ. je pitao okrivljenog K.Z. "Što bi Zoko, što bi sa direktorom", a na to mu je okrivljeni K.Z. odgovorio "Rekao mi je da kidam ne jedno nego deset, samo nemoj izlazit na izbore". Istakao je da je upravo na taj račun napravio šalu, jer je kazao "Ko bi ovaj čovjek, volio bih da dodje kod nas u Kuče, da i ja uberem jedan kamion drva".   </span>
</p>
<p class="p2"></p>
<p class="p2">
<span>Svjedok Đurović Tomo u iskazu datom na glavnom pretresu u bitnom je naveo da je jednom prilikom sjedio u kafani zajedno sa okrivljenim K.Z. i R. M., te da je u jednom momentu naišao G.K.. Sjeća se da je okrivljeni K.Z. ustao od stola i da se primakao K.G.u. Čuo je da je tom prilikom okrivljeni K.Z. kazao K. G. "Direktore, što ćemo sa onim borovima ili borom", te da je na to K. G. odgovorio "Da ne bi sada slao službena lica iz Uprave za šume, posjeci, radi što god oćeš". Tada su K. G.n i okrivljeni K.Z. bili udaljeni od njega i Radenka Marovića jedno 3 do 4 metra. Primijetio je po gestikulaciji da K.G. i okrivljeni K.Z. još nešto govore, ali sadržinu tog razgovora nije čuo. Kada se okrivljeni K.Z. vratio za sto, pitao je okrivljenog K.Z. "Što ti reče Goran", a okrivljeni K.Z. mu je odgovorio da mu je K.G. kazao da ne izlazi na izbore. Nakon toga, R.M. je na račun toga napravio neku šalu kojoj su se smijali, u smislu da K.G. ili pak okrivljeni K.Z. dodju u Kuče da organizuju izbore.       </span>
</p>
<p class="p2"></p>
<p class="p2">
<span>Svjedoka Milorad Radulović u iskazu datom na glavnom pretresu u bitnom je naveo da je lično, kao službenik Sekretarijata za imovinu opštine Danilovgrad, po nalogu glavnog administratora Opštine Danilovgrad, R. L. izašao na lice mjesta - na planinski kompleks Studeno i sačinio službenu zabilješku dana 10.06.2011.godine. Tvrdi da je tačno sve ono što je konstatovano u toj službenoj zabilješci, a da lokacija br.31 u potpunosti odgovara skici koju je sačinila agencija "Geofin" Podgorica. Lokaciju br.31 odredio je pokojni geometar G.F. i tu lokaciju je namijenio pokojnom M. K., ocu okrivljenog K.Z.. Poznato mu je da je prije 30 godina Opština Danilovgrad prodavala lokacije za vikend objekte u mjestu Studeno na način što bi se zainteresovano lice obratilo zahtjevom Opštini ili nadležnoj službi i nakon uplate cijene po cjenovniku, opštinski nadležni organi bi izvršili obilježavanje lokacije. Istakao je da od 1982.godine radi u Opštini Danilovgrad. Nakon što je ovom svjedoku predočena uplatnica od 18.03.1988.godine, isti je izjavio da je upravo takve uplatnice gledao u slučajevima kada su se kupovale lokacije, da se i danas dešava da ljudi donose uplatnice i traže uknjižbu po osnovu istih, te da se na predmetnoj uplatnici u desnom uglu nalazi potpis pokojnog geometra G.F., kojeg bi prepoznao u stotinu potpisa. Kada je izašao po nalogu glavnog administratora u mjestu Studeno, išao je po službenom zadatku da izvrši provjeru da li se lokacija koju je snimala agencija "Geofin" poklapa sa lokacijom br.31. U vrijeme kada je kupovana lokacija br.31, bio je popisni katastar, a jedno vrijeme je čak i SIZ za stanovanje prodavao lokacije, jer su se mijenjale nadležnosti o tome ko je gazdovao opštinskom imovinom. Pojasnio je i da zna gdje se nalazi objekat okrivljenog K.Z. u mjestu Studeno, da je otac okrivljenog započeo da gradi taj objekat negdje u vrijeme kada je on počinjao da radi u opštini.   </span>
</p>
<p class="p2"></p>
<p class="p2">
<span>Ovlašćeni predstavnik Opštine Danilovgrad Kovačević Dragan u iskazu datom na glavnom pretresu u bitnom je naveo da je prije 20-tak i više godina, Opština vršila prodaju placeva u mjestu Studeno. U tim prilikama Opština sa kupcima nije zaključivala kupoprodajne ugovore, već se na osnovu zaključka dobijao plac, a kupac je plaćao određenu cijenu koja je bila utvrđena odlukom Skupštine Opštine. Po plaćanju cijene kupac je ulazio u posjed i tu je što se tiče Opštine završavan postupak. Nakon donošenja Zakona o državnoj imovini sva imovina Opštine prešla je na državu Crnu Goru. Pojasnio je da ukoliko postoje uplatnice na kojima je označen broj lokacije i potpis lica koji je bio odgovoran ispred Skupštine Opštine, odnosno SIZ-a za stanovanje, a to je najčešće bio pokojni G.F., onda je nesporno postojala i odluka o prodaji placeva. Da bi neko izvršio kupovinu morao se obratiti zahtjevom Skupštini opštine, kako bi se znalo da zainteresovano lice postoji. </span>
</p>
<p class="p2"></p>
<p class="p2">
<span>U zapisniku - izvještaju Uprave za šume Danilovgrad od 03.06.2010.godine, navedeno je da je okrivljeni K.Z. dana 01.06.2010.godine u mjestu Studeno posjekao tri stabla bora prečnika na panju 43,37 i 30 cm. </span>
</p>
<p class="p2"></p>
<p class="p2">
<span>U zapisniku - izvještaju Uprave za šume Danilovgrad od 21.08.2009.godine, navedeno je da je okrivljeni K.Z. dana 21.08.2009.godine u mjestu Studeno posjekao dva stabla bora prečnika na panju 52 i 18 cm. </span>
</p>
<p class="p2"></p>
<p class="p2">
<span>Iz zapisnika o uvidjaju Osnovnog suda u Danilovgradu K.br.3/11 od 19.07.2011.godine, se utvrđuje da je lice mjesta u Usjeku u mjestu Studeno. Preko puta asfaltnog puta nalazila su se bačena tri panja sa korijenima i to jedan prečnika 40 cm, drugi prečnika 50 cm, a treći račvasti sa dva prečnika od kojih je jedan 28 cm, a drugi 33 cm. Na svim panjevima nalazio se otisak žiga „ŠŠ br.4 DG“. Po kazivanju okrivljenog on je jedno drvo posjekao na mjestu gdje je sada izbetonirana terasa objekta, panj drveta je izvadio i bacio, a nakon što je pokazao taj panj, koji je bio bačen preko puta asfaltnog puta, izmjereno je da je prečnik panja 40 cm. Po kazivanju svjedoka P.R.on je prvi put kada je zatekao bespravnu sječu uočio da je prvi panj veće debljine na jedan metar od objekta sa istočne strane, na kom mjestu je sada izbetoniran trotoar i potporni zid i taj panj se nalazi sada bačen preko puta asfaltnog puta i prečnika je 50 cm, da je drugi manji panj bio na oko 6 m sjeverno od objekta, a na 6,5 m od ivice objekta zatečen je panj prečnika 18 cm na kojem je vidljiv dio otiska žiga. Po kazivanju ovog svjedoka kada je drugi put zatekao bespravnu sječu bila su dva panja, a iz jednog panja su se račvala dva stabla, pa je zbog toga u izvještaju napisao da su bila tri panja, i isti su se nalazili na jedan metar od južne granice objekta, na mjestu gdje je sada izbetonirana terasa, a u vrijeme vršenja uviđaja ti panjevi su pronađeni preko puta asfaltnog puta i to jedan prečnika 40 cm, a drugi račvasti sa dva prečnika od kojih je jedan 28 cm, a drugi 33 cm. </span>
</p>
<p class="p2"></p>
<p class="p2">
<span>Iz nalaza i mišljenja vještaka šumarske struke dipl.ing. šumarstva A.F. od 15.08.2011.godine i saslušanja ovog vještaka sa glavnog pretresa utvrđuje se da su sva posječena stabla bila vrste bor „Munika“. Ako se prihvati stanje po kazivanju okrivljenog onda je posječen jedan bor „Munika“ prečnika panja 40 cm, prsnog prečnika 33 cm, a količina oborenog drveta je u tom slučaju 0,61 m³. Ako se uzme u obzir kazivanje svjedoka P.R.onda je u prvom navratu posječeno jedno stablo prečnika 50 cm, prsnog prečnika 43 cm, bruto zapremine 1,21 m³ i drugo stablo prečnika 18 cm, prsnog prečnika 14 cm, bruto zapremine 0,12 m³, tako da je u prvom navratu količina oborenog drveta ukupno iznosila 1,33 m³, dok je u drugom navratu ukupna količina oborenog drveta bila 1,20 m³, jer je jedno stablo bilo u okviru račve sa dva prečnika 28 cm i 33 cm i prsnih prečnika 23 cm i 27 cm, što čini bruto zapreminu od 0,23 m³ i 0,36 m³, a drugo stablo prečnika 40 cm, prsnog prečnika 33 cm, bruto zapremine 0,61 m³.  </span>
</p>
<p class="p2"></p>
<p class="p2">
<span>Sud je cijenio nalaz i mišljenje ovog vještaka, pa je isti prihvatio kao  stručan, objektivan, jasan i dat prema pravilima struke i nauke.</span>
</p>
<p class="p2"></p>
<p class="p2">
<span>Iz nalaza i mišljenje vještaka geodetske struke geometra R. B. od 12.09.2011.godine, skice lica mjesta izradjene od strane vještaka geometra R. B., kopije plana i saslušanja ovog vještaka sa glavnog pretresa, se utvrđuje da je lice mjesta u mjestu zv. „Studeno“ i pripada KO Slatina II, u kojoj je od 1991.godine u službenoj upotrebi katastar nepokretnosti sa urađenim kat.planovima u razmjeri 1:2500. Sporno područje je od 1953.godine do 1991.godine bilo obuhvaćeno popisnim katastrom za koji nema kat.planova. Na osnovu kopije kat.plana utvrđuje se da se mjesto, gdje je po kazivanju okrivljenog posječen bor, nalazi na dijelu parcele br.1530/1 ispod terase stambenog objekta. Na osnovu kopije kat.plana utvrđuje se da se mjesta, gdje su po kazivanju svjedoka P.R.prvi put posječena dva bora od kojih jedan pored samog objekta na mjestu gdje je sada potporni zid i trotoar, a drugi 6,5 metara sjeverno od objekta (čiji je panj vidljiv), nalaze na dijelu kat.parcele br.1509. Dalje se utvrđuje da se mjesta gdje su posječena preostala dva bora po kazivanju svjedoka P.R., nalaze na dijelu kat.parcele br.1530/1. Kat.parcela br.1509 u mjestu zv.“Studeno“ je njiva 6 klase pov.19714 m², a kat.parcela br.1530/1 u mjestu zv.“Studeno“ je šuma 3 klase pov.1606172 m². Ove nepokretnosti su u listu nepokretnosti br.39 KO Slatina II uknjižene na državu RCG na osnovu rješenja br.120-954-up-75 od 18.03.2002.godine. Formiranjem novog kat.operata 1991.godine kat.parcela br.1509 i kat.parcela br.1530/1 uknjižene su bile u listu nepokretnosti br.39 KO Slatina II, kao korišćenje ŠIP Danilovgrad i takvo stanje je bilo do 18.03.2002.godine. Okrivljeni K.Z. je kod Uprave za nekretnine PJ Danilovgrad podnio zahtjev br.120-954-up-618/10 od 30.06.2010.godine, u kojem je tražena ispravka greške u kat.operatu za KO Slatina II, za dio kat.parcele 1530/1 (nova 1530/5) u ukupnoj površini od 300 m², sa objektom. Uz zahtjev je priložio elaborat premjera urađen od strane ovlašćene agencije i uplatnicu o kupovini placa br.31 od 18.03.1986.godine. Rješenjem br.120-954-up-618/10 podnijeti zahtjev je odbijen. Okrivljeni K.Z. ponovo je zahtjevom br.120-954-up-189/11 od 23.02.2011.godine tražio promjenu upisa i upis objekta za djelove kat. parcela br.1509 i 1530/1 i uz zahtjev je priložio navedeni elaborat premjera i uplatnicu. Zaključkom br.120-954-up-189/11 od 03.03.2011.godine Uprava za nekretnine PJ Danilovgrad je odbacila zahtjev kao neosnovan. Na ovaj zaključak okrivljeni je uložio žalbu. Ministarstvo finansija je rješenjem br. 07-2-305/1-2011 od 03.06.2011.godine uvažilo žalbu i predmet vratilo prvostepenom organu na ponovni postupak. Uprava za nekretnine PJ Danilovgrad u ponovnom postupku je rješenjem br. 120-954-up-189/11 od 05.07.2011.godine odbilo zahtjev okrivljenog za upis kat.parc.br. 1530/5 (dvorište pov.252 m² i porodična stambena zgrada pov.48 m². Okrivljeni K.Z. ponovo je zahtjevom br. 120-953-up-896/11 od 17.08.2011.godine tražio upis objekta na dijelu kat.parc.br.1530/1 (novoformirana 1530/5). Uz zahtjev je priložio elaborate premjera sačinjene od strane ovlašćene agencije, uplatnicu o kupovini lokacije br.31 za izgradnju objekta u mjestu zv. Usijek-Studeno od 18.03.1986.godine i službenu zabilješku Sekreterijata za imovinu Opštine Danilovgrad br.03-032-4-406/3. Na zapisniku sačinjenom u ovom predmetu dana 26.08.2011.godine, ovlašćeni predstavnik Opštine Danilovgrad dao je saglasnost za upis objekta na ime okrivljenog. Cjelokupni spisi br. 120-953-up-896/11 su upućeni Ministarstvu finansija CG na izjašnjenje po predmetnom zahtjevu i do dana izrade nalaza i mišljenja nijesu vraćani. Vještak je na glavnom pretresu pojasnio da se svi posječeni borovi, kako po kazivanju okrivljenog, tako i po kazivanju svjedoka P.R., nalaze u okviru granica koje su prikazane na snimku koji je uradila „Geofin“ DOO, tj. u okviru kat.parcele koja je prikazana kao kat.parcela 1530/5.</span>
</p>
<p class="p2"></p>
<p class="p2">
<span>Sud je cijenio nalaz i mišljenje ovog vještaka, pa je isti prihvatio kao  stručan, objektivan, jasan i dat prema pravilima struke i nauke.</span>
</p>
<p class="p2"></p>
<p class="p2">
<span>Iz službene zabilješke službenika Sekreterijata za imovinu Opštine Danilovgrad Milorada Radulovića od 10.06.2011.godine ( zavedena pod brojem 03-032-4-406/3 dana 25.08.2011.godine), na osnovu izlaska na lice mjesta na planinskom kompleksu Studeno, uvida u skicu koju je sačinila agencija „Geofin“ iz Podgorice i uvida u uplatnicu za lokaciju br.31, utvrđeno je da se lokacija koju je snimila agencija poklapa sa lokacijom br.31 koju je odredio pok.G.F.-službenik Opštine Danilovgrad. Na pomenutoj lokaciji se nalazio objekat pod pločom-završeni grubi građevinski radovi. </span>
</p>
<p class="p2"></p>
<p class="p2">
<span>Iz uvida u skicu DOO "Geofin" od 29.06.2010.godine utvrđuje se da su na ovoj skici predstavljene dimenzije novoformirane parcele br.1530/5 KO Slatina II koja je snimljena po zahtjevu okrivljenog. Istovremeno je snimljen i objekat na ovoj parceli. Objekat ima prizemlje, gabaritne je površine od 48 m², korisne površine 38 m² i koristi se za stanovanje.</span>
</p>
<p class="p2"></p>
<p class="p2">
<span>Iz uvida u uplatnicu okrivljenog od 18.03.1988.godine utvrđuje se da je okrivljeni SIZ-u za stanovanje i uređenje prostora za upisivanje zemljišta u katastar i za kupovinu parcele br.31 u mjestu Usjek-Studeno platio iznos od 1.33.000,00 din. U donjem desnom uglu uplatnice nalazi se potpis „G. F.“</span>
</p>
<p class="p2"></p>
<p class="p2">
<span>Iz uvida u kopiju uplatnice od 18.05.1988.godine, koja je dostavljena od strane Uprave za nekretnine, utvrđuje se da je okrivljeni SIZ-u za stanovanje i uređenje prostora za upisivanje zemljišta u katastar za parcelu br.30 za 300 m² u mjestu Usjek-Studeno platio iznos od 133.000,00 din. </span>
</p>
<p class="p2"></p>
<p class="p2">
<span>Iz uvida u kopiju uplatnice ovjerene od strane Osnovnog suda u Danilovgradu O.br.10/3 u 1986.godine utvrđuje se da je Kovačević Savo (brat okrivljenog) SIZ-u za stanovanje i uređenje prostora za upisivanje zemljišta u katastar za parcelu br.30 za 300 m² u mjestu Usjek-Studeno platio iznos od 133.000,00 din. U donjem desnom uglu uplatnice nalazi se potpis „G. F.“</span>
</p>
<p class="p2"></p>
<p class="p2">
<span>Iz Rješenja Uprave za nekretnine PJ Danilovgrad br.120-953-up-896/11 od 05.03.2012.godine utvrđuje se da je izvršena zabilježba postojanja objekta-vikendice pov.48 m², sa stambenim prostorom pov.38 m², u prizemlju na novoformiranoj kat.parceli 1530/5 KO Slatina II, u korist okrivljenog K.Z., na osnovu skice lica mjesta sačinjene od strane geodetske organizacije „Geofin“ DOO Podgorica, službene zabilješke br. 03-032-4-406/3 od 25.08.2011.godine, izjave Glavnog administratora Opštine Danilovgrad od 26.08.2011.godine i izjave okrivljenog od 07.02.2012.godine</span>
</p>
<p class="p2"></p>
<p class="p2">
<span>Iz Rješenja Osnovnog suda u Danilovgradu Kv.br.40/11 od 05.07.2011.godine, a koje je postalo pravosnažno 11.07.2011.godine i izvoda iz kaznene evidencije Uprave policije Ispostava Danilovgrad br.245/11-629/2 od 21.02.2011.godine utvrđuje se da je okrivljeni K.Z. osudjivan presudom Osnovnog suda u Kotoru K.br.260/05 od 22.05.2006.godine, zbog krivičnog djela iz čl.207 st.3 u vezi st.1 KZ RCG na 3 mjeseca zatvora uslovno na 1 godinu, dok mu je presudom Osnovnog suda u Danilovgradu K.br.71/94 od 07.04.1995.godine, zbog krivičnog djela iz čl.189 st.3 u vezi st.1 i 2 KZ RCG, izrečena uslovna osuda, tako što mu je utvrdjena kazna zatvora u trajanju od 1 godine sa rokom provjere od 3 godine, a koja osuda je brisana rješenjem Osnovnog suda u Danilovgradu Kv.br.40/11 od 05.07.2011.godine, koje je postalo pravosnažno 11.07.2011.godine.,</span>
</p>
<p class="p2"></p>
<p class="p2">
<span>Sud je cijenio iskaze svjedoka P.R., Đ. R.a i M. J. pa je našao da su se isti objektivno i istinito izjasnili o činjenicama sječe stabala u mjestu Usjek-Studeno. Iskazi ovih svjedoka stoje u skladnoj vezi sa zapisnicima - izvještajima Uprave za šume Danilovgrad od 03.06.2010.godine i od 21.08.2009.godine.</span>
</p>
<p class="p2"></p>
<p class="p2">
<span>Sud je u cjelosti prihvatio i iskaz ovlašćenog predstavnika Opštine Danilovgrad Kovačević Dragana koji se izjašnjavao o načinu na koji je Opština Danilovgrad dok je bila vlasnik prodavala nekretnine na području mjesta Studeno.</span>
</p>
<p class="p2"></p>
<p class="p2">
<span>Sud je cijenio i iskaz svjedoka R. M., službenika Sekreterijata za imovinu opštine Danilovgrad, pa je našao da se isti istinito izjasnio o činjenicama koje je unio u službenu zabilješku od 10.06.2011.godine, a koju je sačinio preduzimajući službene radnje po nalogu Glavnog administratora Opštine Danilovgrad. Iskaz ovog svjedoka stoji u skladnoj vezi i sa iskazom ovlašćenog predstavnika Opštine Danilovgrad Kovačević Dragana.</span>
</p>
<p class="p2"></p>
<p class="p2">
<span>Sud je cijenio iskaze svjedoka K.G.a, Đ. T. i M. R. pa je našao da su bez uticaja na drugačije presuđenje u ovoj krivičnoj stvari.</span>
</p>
<p class="p2"></p>
<p class="p2">
<span>Na osnovu naprijed izložene činjenične gradje, koja proizilazi iz sadržine dokaza provedenih na glavnom pretresu, ovaj sud je utvrdio da je okrivljeni K.Z. u odnosu na dva krivična djela šumska kradja iz čl.324 st.1 KZ postupao u neotklonjivoj stvarnoj zabludi u smislu čl.18 st.1 i 2 KZ, a način odredjen kao u izreci presude, zbog čega je okrivljenog na osnovu čl.373  tač.1 ZKP-a u vezi čl.18 st.1 i 2 KZ oslobodio od optužbe za dva krivična djela šumska krađa iz čl.324 st.1 KZ u vezi čl.18 st.1 i 2 KZ, jer djelo nije krivično djelo ukoliko je učinjeno u neotklonjivoj stvarnoj zabludi.</span>
</p>
<p class="p2"></p>
<p class="p2">
<span>Naime, iz iskaza svjedoka P.R.i Đ. R. i zapisnika - izvještaja Uprave za šume Danilovgrad od 21.08.2009.godine, zapisnika o uvidjaju Osnovnog suda u Danilovgradu K.br.3/11 od 19.07.2011.godine, nalaza i mišljenja vještaka šumarske struke dipl.ing. šumarstva A.F., nalaza i mišljenja vještaka geodetske struke geometra R.B., skice lica mjesta izradjene od strane vještaka geometra R.B. i kopije plana, utvrđuje se da je okrivljeni K.Z. u mjestu Usjek-Studeno, koje pripada području opštine Danilovgrad, dana 21.08.2009.godine oborio na kat.parceli br.1509, u njivi 6 klase, koja je u listu nepokretnosti br.39 KO Slatina II upisana kao vlasništvo Države Crne Gore, dva bora „Munika“, od kojih je jedan bio na mjestu gdje je sada potporni zid i trotoar objekta okrivljenog, udaljen 1 metar od istočne strane objekta, prečnika 50 cm, čiji je panj pronađen odbačen preko puta asfaltnog puta, a drugi na mjestu 6,5 metara od ivice objekta, prečnika 18 cm, čiji je panj i dalje na tom mjestu. Nalazom i mišljenjem vještaka šumarske struke dipl.ing. šumarstva A.F. utvrđeno je da je stablo prečnika 50 cm, bruto zapremine 1,21 m³, da je stablo prečnika 18 cm, bruto zapremine 0,12 m³, tako da je u prvom navratu ukupna količina oborenog drveta bila 1,33 m³.</span>
</p>
<p class="p2"></p>
<p class="p2">
<span>Iz iskaza svjedoka P.R.i Miksa Julijusa i zapisnika - izvještaja Uprave za šume Danilovgrad od 03.06.2010.godine, zapisnika o uvidjaju Osnovnog suda u Danilovgradu K.br.3/11 od 19.07.2011.godine, nalaza i mišljenja vještaka šumarske struke dipl.ing. šumarstva A.F., nalaza i mišljenja vještaka geodetske struke geometra R.B., skice lica mjesta izradjene od strane vještaka geometra R.B. i kopije plana utvrđuje se da je okrivljeni K.Z. u mjestu Usjek-Studeno, koje pripada području opštine Danilovgrad, dana 01.06.2010.godine oborio na kat.parceli br.1530/1, u šumi 3 klase, koja je u listu nepokretnosti br.39 KO Slatina II upisana kao vlasništvo Države Crne Gore, dva bora „Munika“, koji su se nalazili na jedan metar od južne granice objekta, na mjestu gdje je sada izbetonirana terasa, a jedan panj je bio obični dok su se iz drugog panja račvala dva stabla, a u vrijeme vršenja uviđaja ti panjevi su pronađeni odbačeni preko puta asfaltnog puta i to jedan prečnika 40 cm, a drugi račvasti sa dva prečnika od kojih je jedan 28 cm, a drugi 33 cm. Nalazom i mišljenjem vještaka šumarske struke dipl.ing. šumarstva A.F. utvrđeno je da je u drugom navratu ukupna količina oborenog drveta bila 1,20 m³, jer je jedno stablo bilo u obliku račve sa dva prečnika 28 cm i 33 cm, što čini bruto zapreminu od 0,23 m³ i 0,36 m³, a drugo stablo prečnika 40 cm, što čini bruto zapreminu od 0,61 m³. </span>
</p>
<p class="p2"></p>
<p class="p2">
<span>Okrivljeni se branio da je njegov pokojni otac u mjestu Usjek-Studeno kupio od Opštine zemljište površine preko 400 m², na kojem je 1980.godine izgradio temelje, da je to tako stajalo do 2009.godine, kada je on nastavio gradnju objekta, a od dokaza za kupovinu ima samo priznanicu.</span>
</p>
<p class="p2"></p>
<p class="p2">
<span>Krivično djelo šumska krađa iz čl.324 st.1 KZ čini onaj ko radi krađe obori u šumi, parku ili drvoredu jedno ili više stabala, a količina oborenog drveta je veća od jednog kubnog metra. Dakle, bitno obilježje ovog krivičnog djela između ostalog je i da se obaranje vrši u tuđoj šumi. </span>
</p>
<p class="p2"></p>
<p class="p2">
<span>Iz uvida u uplatnicu od 18.03.1988.godine utvrđuje se da je okrivljeni K.Z. SIZ-u za stanovanje i uređenje prostora za upisivanje zemljišta u katastar i za kupovinu parcele br.31 u mjestu Usjek-Studeno platio iznos od 1.33.000,00 din, dok se iz iskaza svjedoka R. M. i njegove službene zabilješke od 10.06.2011.godine, koju je sačinio u svojstvu  službenika Sekreterijata za imovinu Opštine Danilovgrad, utvrđuje da je po nalogu glavnog administratora Opštine Danilovgrad izašao na lice mjesta - na planinski kompleks Studeno i utvrdio da lokacija br.31, koju je pokojni geometar G.F. namijenio ocu okrivljenog, u potpunosti odgovara skici koju je sačinila agencija "Geofin" Podgorica, a iz nalaza i mišljenja vještaka geometra R.B. zaključuje se još da se svi posječeni borovi, nalaze u okviru granica koje su prikazane na snimku koji je uradila „Geofin“ DOO, tj. u okviru kat.parcele koja je prikazana kao kat.parcela br.1530/5 KO Slatina II. Svjedok Radulović Milorad je potvrdio da se u desnom donjem uglu uplatnice od 18.03.1988.godine nalazi potpis pokojnog geometra G.F., da je jedno vrijeme i SIZ za stanovanje prodavao lokacije, te da je otac okrivljenog započeo da gradi predmetni objekat negdje u vrijeme 1982.godine. Iz iskaza ovlašćenog predstavnika Opštine Danilovgrad K. D.a proizilazi da je prije 20-tak i više godina, Opština vršila prodaju placeva u mjestu Studeno, da u tim prilikama Opština sa kupcima nije zaključivala kupoprodajne ugovore, da se na osnovu zaključka dobijao plac, da je kupac plaćao određenu cijenu i po plaćanju cijene ulazio u posjed, te da ukoliko postoje uplatnice na kojima je označen broj lokacije i potpis onog koji je bio odgovoran ispred Skupštine Opštine, odnosno SIZ-a za stanovanje, a to je najčešće bio pokojni G.F., da je nesporno postojala i odluka o prodaji placeva. </span>
</p>
<p class="p2"></p>
<p class="p2">
<span>No, kako nije sačinjavan kupoprodajni ugovor za lokaciju br.31, koja u potpunosti odgovara kat.parceli br.1530/5 KO Slatina II (koju je izdvojila agencija „Geofin“ DOO), u pisanoj formi, gdje su potpisi saugovarača ovjereni od strane suda, to predmetna uplatnica od 18.03.1988.godine nije valjan osnov za sticanje prava svojine na nepokretnosti na osnovu pravnog posla.</span>
</p>
<p class="p2"></p>
<p class="p2">
<span>Isto tako okrivljeni ni po osnovu održaja nije stekao pravo svojine na lokaciji br.31 odnosno kat.parceli br.1530/5 KO Slatina II kako je snimila i označila agencija „Geofin“, tj dijelu kat.parcela br.1509 i 1530/1  KO Slatina II bez obzira što su njegov pokojni otac i on u neprekidnom, savjesnom i mirnom faktičkom posjedu još od 1982.godine, što se utvrđuje iz iskaza svjedoka R.M.. Ovo stoga što je članom 16 Zakona o izmjenama i dopunama Zakona o osnovnim svojinsko-pravnim odnosima („Sl.list SRJ“ br.29/96 iz 1996.godine), brisan član 29 Zakona o osnovnim svojinsko-pravnim odnosima („Sl.list SRJ br.6/80 od 08.02.1980.godine), a kojim je bilo propisano da se na stvari u društvenoj svojini pravo svojine ne može steći održajem, pa shodno tome održaj na stvarima koje su u društvenoj svojini počinje da se računa tek od 1996.godine, što znači da za okrivljenog nije protekao potreban rok od 20 godina. </span>
</p>
<p class="p2"></p>
<p class="p2">
<span>Medjutim, iako okrivljeni nije postao vlasnik po navedenim osnovima, sud je našao da je imao razloga da vjeruje da je postao vlasnik i to po osnovu predmetne uplatnice. Dakle, okrivljeni je bio u neotklonjivoj stvarnoj zabludi u smislu čl.18 st.1 i 2 KZ jer nije bio dužan i nije mogao da izbjegne zabludu u događajima obaranja stabala od 21.08.2009.godine i 01.06.2010.godine, u pogledu vlasništva nad zemljištem gdje su oborena stabla, što je stvarna okolnost koja predstavlja bitno obilježje krivičnog djela šumska krađa iz čl.324 st.1 KZ. Naime, okrivljeni ubijeđen da njegovo pravo svojine na lokaciji br.31 u mjestu Usjek-Studeno, odnosno na kat.parceli br.1530/5 KO Slatina II kako je snimila agencija „Geofin“ DOO, tj. na dijelu kat.parcela br.1509 i 1530/1  KO Slatina II, proizilazi iz uplatnice od 18.03.1988.godine, pogrešno držeći da je on vlasnik dana 21.08.2009.godine, obara dva stabla bora ukupne drvne količine 1,33 m³, a isto tako pogrešno držeći da je on vlasnik dana 01.06.2010.godine, obara dva stabla bora ukupne drvne količine 1,20 m³. Ovakav zaključak suda proizilazi i iz odbrane okrivljenog u dijelu u kojem navodi da je vlasnik spornog zemljišta i iz iskaza svjedoka P.R.i Đaletić Radovana koji ističu da je okrivljeni oba puta kada je zatečen u obaranju stabala potencirao da je to učinjeno na njegovoj imovini. </span>
</p>
<p class="p2"></p>
<p class="p2">
<span>Imajući, kao što je već rečeno, u vidu da nije krivično djelo ono djelo koje je učinjeno u neotklonjivoj stvarnoj zabludi, sud je okrivljenog oslobodio od optužbe zbog dva krivična djela šumska krađa iz čl.324 st.1 KZ , a po osnovu iz čl.373 tač.1 ZKP-a, u vezi čl.18 st.1 i 2 KZ. </span>
</p>
<p class="p2"></p>
<p class="p2">
<span>Prilikom izvodjenja prednjih zaključaka sud je imao u vidu i odredbu čl.3 st.3 ZKP-a, a u kojoj je propisano da ako i nakon pribavljanja svih raspoloživih dokaza i njihovog izvođenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog ili ovog zakonika, sud će donijeti odluku koja je povoljnija za okrivljenog. </span>
</p>
<p class="p2"></p>
<p class="p2">
<span>Sud je cijenio i druge provedene dokaze pa je našao da su bez uticaja na drugačiju odluku u ovoj krivičnoj stvari.</span>
</p>
<p class="p2"></p>
<p class="p2">
<span>Kako je okrivljeni oslobodjen od optužbe, sud je na osnovu čl.230 st.1 ZKP-a odlučio da troškovi postupka padaju na teret budžetskih sredstava suda. </span>
</p>
<p class="p2"></p>
<p class="p2">
<span>Na osnovu izloženog, a shodno čl.373 tač.1 ZKP-a odlučeno je kao u izreci. </span>
</p>
<p class="p2"></p>
<p class="p2"></p>
<p class="p2">
<span>ZAPISNIČAR, 					              S U D I J A ,</span>
</p>
<p class="p4">
<span>Ana Ivanović, s.r 				                    Vladimir Novović, s.r</span>
</p>
<p class="p4"></p>
<p class="p2"></p>
<p class="p2">
<span class="s1">PRAVNA POUKA:</span><span> Protiv ove presude može se izjaviti žalba u roku od 8 dana od dana prijema pismenog otpravka, Višem sudu u Podgorici, a preko ovog suda.</span>
</p>
<br>
<p class="p4"></p>
<p class="p4">
<span>D-na:</span>
</p>
<p class="p4">
<span>1.ODT Podgorica</span>
</p>
<p class="p4">
<span>2.Okrivljenom K.Z.u</span>
</p>
<p class="p4"></p>
<p class="p2"></p>
<p class="p4"></p>
<p class="p5"></p>


</body>