<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-size:12pt;font-family:'Arial'}
</style>
</head>
<body class="b1" style="background: #aaa;">
<div class="window1">
<div class="page1">
<p style="text-align:right">
<span></span><span class="span1">K.br.672/12</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p style="text-align:center;">
<span class="span1">U IME CRNE GORE</span>
</p>
<p>&nbsp;</p>
<p>
<span class="span1">OSNOVNI SUD u Podgorici, po sudiji Đuković Goranu, uz sudjelovanje namještenika suda Kljajić Katarine, kao zapisničara, u krivičnom predmetu protiv okrivljenog M. D. iz P., zbog krivičnog djela napad na službeno lice iz čl.376 st.2 u vezi st.1 Krivičnog zakonika Crne Gore, odlučujući po optužnom predlogu ODT-a Podgorica, Ktr.br.1239/11 od 30.05.2012 godine (izmijenjenom na glavnom pretresu dana 07.04.2014 godine), nakon glavnog,javnog pretresa održanog dana 07.04.2014 godine, u prisustvu zastupnika optužbe, zamjenice ODT-a Šišević Snežane, okrivljenog M. D. i branioca okrivljenog, advokata R. R., izrekao je i istog dana javno objavio</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">PRESUDU</span>
</p>
<p>&nbsp;</p>
<p>&nbsp;</p>
<p>
<span class="span1">Okrivljeni: M. D., od majke D., rođene V., rođen ... u O., državljanin Crne Gore, sa prebivalištem u P., završio srednju školu, oženjen, otac dvoje djece, srednjeg imovnog stanja, neosuđivan</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">Kriv je:</span>
</p>
<p>&nbsp;</p>
<p>&nbsp;</p>
<p>
<span class="span1">Zato što je:</span>
</p>
<p>&nbsp;</p>
<p>
<span class="span1">Dana 03.08.2011 godine oko 17.30h, u Z. J. ulici br.78, u P., svjestan svog djela čije izvršenje je htio znajući da je njegovo djelo zabranjeno, napao službeno lice, ovlašćenog službenika „C. t“ AD Podgorica, oštećenu T. D., u vršenju službene dužnosti, koja je u okviru svojih ovlašćenja vršila ispitivanje instalacija, na način što je nakon što mu je oštećena pokazala identifikacionu karticu psovao i vrijeđao riječima: „Tebi se obraćam, kurvo, droljo jedna, šta ti ovdje radiš?“, a zatim fizički nasrnuo na nju, udarajući je stisnutom pesnicom u predjelu glave i lijeve ruke, kojom prilikom joj je nanio lake tjelesne povrede u vidu krvnog podliva ispod lijeve očne jabučice i otoka lijeve podlaktice</span>
</p>
<p>&nbsp;</p>
<p>
<span class="span1">-čime je izvršio krivično djelo napad na službeno lice u vršenju službene dužnosti iz čl.376 st.2 u vezi st.1 Krivičnog zakonika Crne Gore.</span>
</p>
<p>&nbsp;</p>
<p>
<span class="span1">Pa sud okrivljenom, primjenom citiranih zakonskih propisa i čl.3, 4, 5, 13, 15, 32, 42, 52, 53 i 54 Krivičnog zakonika i čl.226, 229, 239 i 374 Zakonika o krivičnom postupku  i z r i č e</span>
</p>
<p>&nbsp;</p>
<p>
<span class="span1">                                                     </span>
</p>
<p style="text-align:center;">
<span class="span1">USLOVNU OSUDU</span>
</p>
<p>&nbsp;</p>
<p>&nbsp;</p>
<p>
<span class="span1">Kojom mu prethodno utvrđuje kaznu zatvora u trajanju od 4 (četiri) mjeseca i istovremeno određuje da se utvrđena kazna neće izvršiti ukoliko okrivljeni u roku od 2 (dvije) godine po pravosnažnosti presude ne izvrši novo krivično djelo.</span>
</p>
<p>&nbsp;</p>
<p>
<span class="span1">Oštećena T. D. se radi ostvarenja imovinskopravnog zahtjeva upućuje na parnični postupak.</span>
</p>
<p>&nbsp;</p>
<p>
<span class="span1">Obavezuje se okrivljeni da ovom sudu na ime troškova postupka uplati novčani iznos od 148,50 eura, kao i 30,00 eura na ime paušala, u roku od 15 dana po pravosnažnosti presude.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">Obrazloženje</span>
</p>
<p>&nbsp;</p>
<p>&nbsp;</p>
<p>
<span class="span1">Optužnim predlogom Osnovnog državnog tužioca, Ktr.br. 1239/11 od 30.05.2014 godine, okrivljenom je stavljeno na teret izvršenje krivičnog djela napad na službeno lice u vršenju službene dužnosti iz čl.376 st.2 u vezi  st.1 Krivičnog zakonika Crne Gore. Prije davanja završnih riječi, zastupnica optužbe, zamjenica ODT-a Šišević Snežana, izmijenila je dispozitiv optužnog predloga, na način što je u prvom redu poslije riječi „godine“ dodala riječi „oko 17.30h“, a nakon riječi „P“ u prvom redu dodala riječi „svjestan svog djela čije je izvršenje htio i znajući da je njegovo djelo zabranjeno“, dok je pravna kvalifikacija krivičnog djela ostala nepromijenjena.</span>
</p>
<p>&nbsp;</p>
<p>
<span class="span1">U završnoj riječi, zastupnica optužbe izjavila je da je provedenim personalnim i materijalnim dokazima nesumnjivo dokazano izvršenje krivičnog djela na način kako je to predstavljeno preciziranim optužnim predlogom, ističući kazivanje oštećene koja od početka postupka na dosledan način predstavlja predmetni događaj, a koje je saglasno sa nalazom i mišljenjem vještaka medicinske struke u pogledu vrste, broja i načina nanošenja tjelesnih povreda. Osvrćući se na iskaz svjedoka R. N., a s obzirom da isti dugo poznaje okrivljenog, cijeni da je isti pristrasan i dat u cilju olakšavanja položaja okrivljenog u postupku. Shodno svemu navedenom, u cjelosti je ostala pri preciziranom optužnom predlogu, te predložila sudu da okrivljenog oglasi krivim i osudi po zakonu. </span>
</p>
<p>&nbsp;</p>
<p>
<span class="span1">U prethodnom postupku, okrivljeni se u bitnom branio da je već poslednje tri godine predsjednik skupštine stanara, te da su često imali problema sa provalnicima koji bi devastirali ulaz i inventar  zgrade, te su predostrožnosti radi, od sopstvenih sredstava, postavili bravu, video nadzor, kao i katance na ormarićima u kojima se nalaze antenski sistemi, sistemi za video nadzor, kao i na poštansku sandučad. Kritičnog dana, 03.08.2011 godine, izlazeći iz stana zatekao je jednu ženu kod ormarića sa telefonskim instalacijama. Ista je imala slušalice oko vrata, a na garderobi akreditaciju sa imenom i prezimenom, ali se ne može sjetiti imena firme. Primijetivši da je na tom ormariću bila obijena brava, povišenim tonom, ali bez uvredljivih riječi, se obratio toj ženi, izrevoltiran što mu se kao predsjedniku skupštine stanara nije prethodno javila, budući da ključevi od predmetnih ormarića stoje kod njega. Na pitanja: „Ko vam je odobrio da razvalite taj ormarić, zašto se nijeste javili?“, žena mu je takođe povišenim tonom odgovorila da je tu službeno, sve vrijeme držeći akreditaciju u ruci. Navodi da nije imala nikakav radni nalog kod sebe kojim bi opravdala svoje prisustvo. Dok je trajao njihov verbalni sukob, naišao je jedan momak kom se ta žena požalila da je on vrijeđa i onemugućava u radu. Napominje da ga je ovaj momak s obje ruke uhvatio i stiskao za vrat, a uputio mu je i uvredljive riječi. U tom trenutku došao je njegov komšija, Simović Branko koji je pokušao da ih razdvoji. Na izlasku, ovaj momak mu je opet uputio psovke, pa nakon što je ponovo pokušao da se fizički obračuna s njim, u toj namjeri ga je spriječio komšija. S indignacijom odbija da je i jedan jedini put udario ovu ženu, te da je sve vrijeme bio udaljen metar od nje. Pojašnjava da se zbog crvenila na vratu nije javljao ljekaru, smatrajući da nema potrebe.   </span>
</p>
<p>&nbsp;</p>
<p>
<span class="span1">Iznoseći odbranu na glavnom pretresu, okrivljeni M. D. je u bitnom ostao pri iskazu datom na zapisniku u prethodnom postupku, s tim što se preciznije izjasnio o vremenu odigravanja kritičnog događaja, navodeći da je bilo „oko 17.00h“, a dodao je i da je kritičnom prilikom znao da je oštećena predstavnik T., ali na njegovo traženje nije pokazala nikakav dokument koji bi to potvrdio, osim bedža na garderobi, što njemu u tom trenutku nije djelovalo dovoljno ubjedljivo, te da bilo ko može staviti bedž.</span>
</p>
<p>&nbsp;</p>
<p>
<span class="span1">Upitan da pojasni razlike u kazivanju na glavnom pretresu i u prethodnom postupku, a u odnosu na činjenicu da je u prethodnom postupku rekao da mu je oštećena kritičnom prilikom pokazala akreditaciju, ali da ne zna o kojoj se firmi radilo, dok se na glavnom pretresu decidno izjasnio da je znao da je oštećena „predstavnik T“, okrivljeni je ostao pri kazivanju u prethodnom postupku, pojašnjavajući da je </span><span class="span1">tačno da mu je to lice kazalo: „Vidite li da sam ja ovdje službeno?“, pokazujući na bedž, ne navodeći ime firme.</span>
</p>
<p>&nbsp;</p>
<p>
<span class="span1">Branilac okrivljenog M. D, u završnoj riječi je izjavio da smatra da u postupku nije dokazano da je okrivljeni M. D. izvršio krivično djelo stavljeno mu na teret, osvrćući se posebno na iskaz svjedoka Radulović Milete koji je saslušan na glavnom pretresu naveo da okrivljeni nije ostvario fizički kontakt sa oštećanom T. D., da nakon njegovog dolaska nije bilo udaranja već je to bila samo prepirka, a da se ne sjeća ni da je okrivljeni vrijeđao oštećenu, niti da joj je prijetio. Nadalje, u pogledu povreda koje je oštećena zadobila kritičnom prilikom, branilac je naveo da je sasvim jasno da iste ne potiču iz predmetnog događaja, budući da navodne povrede koje su tom prilikom konstatovane od strane dežurnog ljekara Hitne pomoći, ni prilikom prvog ni prilikom drugog pregleda narednog dana, po lokalitetu ne odgovaraju mehanizmu nastanka istih, naročito imajući u vidu da je oštećena tvrdila da ju je okrivljeni, navodno, udarao pesnicom i otvorenom šakom u predjelu lijevog lopatičnog predjela ili lijevog ramena, lijeve sljepočnice i desne nadlaktice, dok u medicinskoj dokumentaciji stoji da je oštećena kritičnom prilikom zadobila povrede lijeve očne jabučice i lijeve podlaktice. Ističe da se sudski vještak medicinske struke sasvim precizno izjasnio da od mehanizma nastanka povreda, kako ih uporno u toku postupka opisuje oštećena, nijesu mogle nastati povrede lijeve očne jabučice i lijeve podlaktice. Branilac smatra da je ovo potvrđeno tim što se navodne povrede nijesu vidjele golim okom od strane ljekara prilikom prvog pregleda, odnosno na dan kritičnog događaja, a prema mišljenju vještaka otok kod ovih povreda nastaje neposredno nakon dejstva sile, a krvni podliv nakon 5 minuta. Zbog svega navedenog, branilac smatra da je sud nepravilno odbio predlog odbrane da se okrivljeni podvrgne poligrafskom testiranju jer je taj dokaz mogao biti od značaja za pravilnu odluku suda, kao i predlog da se sasluša ljekar Hitne pomoći koji je prvi put pregledao oštećenu kako bi se na nesumnjiv način utvrdilo zašto je dijagnozu postavio po dobijenim podacima, te kako bi se usaglasila mišljenja tog ljekara i vještaka. Nadalje, branilac je istakao da je nejasno da li oštećena ima status službenog lica i da li se kritičnom prilikom legitimisala, a ovo pri činjenici da oštećena nije imala prepoznaljivu uniformu, što je razlog više da okrivljeni nije mogao znati da razgovara sa službenim licem, ukoliko je okrivljena uopšte službeno lice, te da zato nema umišljaja na strani okrivljenog za djelo koje mu se optužnim predlogom stavlja na teret. Na osnovu svega iznesenog, branilac je predložio sudu da okrivljenog M. D. oslobodi od optužbe. </span>
</p>
<p>
<span class="span1">Okrivljeni M. D., u završnoj riječi je izjavio da u potpunosti prihvata završnu riječ svog branioca i da ostaje pri odbrani na glavnom pretresu. </span>
</p>
<p>&nbsp;</p>
<p>
<span class="span1">Sud je, u cilju potpunog i pravilnog utvrđivanja činjeničnog stanja, u dokaznom postupku proveo sledeće dokaze: na saglasan predlog stranaka pročitao iskaze svjedoka: T. D., S. S., S. B. i Š. M sa zapisnika o glavnom pretresu od 24.01.2013 godine, na saglasan predlog stranaka pročitao iskaz svjedoka R. M. sa zapisnika o glavnom pretresu od 26.09.2012 godine, saslušao svjedoke: M. M. (suprugu okrivljenog), M. B (sina okrivljenog) i R. N., pročitao Izvještaj zavoda za Hitnu medicinsku pomoć CG Podgorica od 03.08.2011 godine na ime T D., pročitao Izvještaj JZU Zavoda za H. m. pomoć CG od 04.08.2011 godine na ime T. D., pročitao nalaz i mišljenje sudskog vještaka medicinske struke dr. Š. M. od 03.02.2012 godine, saslušao vještaka medicinske struke dr. Š. M. na glavnom pretresu od 04.02.2014 godine, izvršio uvid u radni nalog firme T., pročitao izvod iz KE za okrivljenog M. D. izdat od Uprave policije PJ P. br.29-245/12-15792/2-2653 od 22.06.2012 godine.</span>
</p>
<p>&nbsp;</p>
<p>
<span class="span1">Sud je na glavnom pretresu od 04.02.2014 godine donio rješenje kojim je odbio predlog branioca okrivljenog da se u dokaznom postupku sasluša ljekar Hitne pomoći koji je izvršio pregled oštećene, budući da je medicinska dokumentacija sastavni dio nalaza i mišljenja ljekara specijaliste sudske medicine, a činjenično stanje je u dovoljnoj mjeri rasvijetljeno radi donošenja konačne odluke, kao i predlog da se izvrši novo vještačenje po drugom vještaku medicinske struke jer je sud mišljenja da je nalaz vještaka potpun i neprotivurječan.</span>
</p>
<p>&nbsp;</p>
<p>
<span class="span1">Sud je na glavnom pretresu od 03.04.2014 godine donio rješenje kojim je odbio predlog okrivljenog da se u dokaznom postupku izvrši uvid u zdravstveni karton oštećene, jer je činjenično stanje u dovoljnoj mjeri rasvijetljeno, kao i predlog okrivljenog da se podvrgne poligrafskom testiranju, budući da takvo testiranje ne može biti pravno valjan dokaz u krivičnom postupku.</span>
</p>
<p>
<span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span><span class="span1"></span>
</p>
<p>
<span class="span1">Saslušana na glavnom pretresu, kao i cijelim tokom postupka, svjedok T. D. posvjedočila je da je zaposlena u Crnogorskom T. u sektoru tehnike. Kritičnom prilikom (dana 03.08.2011. godine) sa kolegom R. M., a po pozivu korisnika P. R., uputila se u naselje S. A, ul. Zmaj Jovina br.78. Po dolasku, kontaktirala je P. R. koja ih je sačekala ispred zgrade, nakon čega su sve troje ušli u ulaz. Ona je ostala u holu kod sandučeta sa telefonskim instalacijama (koji nije bio zaključan, već su vrata ormarića bila zalijepljena selotepom), dok je kolega sa P. R. otišao u njen stan na V spratu kako bi uspostavili komunikaciju preko njihovih posebnih aparata. Napomenula je da je sa sobom imala alat i ID karticu-akreditaciju, zakačenu na majici. Nadalje, navela je da je imala slušalice za ispitivanje pomenutih instalacija na ušima kada je iz zgrade čula neku galamu, ali nije bila sigurna da li je upućena baš njoj. Okrenuvši se vidjela je jednog čovjeka i tri žene, a čovjek joj se tom prilikom obratio povišenim tonom, upućujući joj niz uvreda („Tebi se obraćam kurvo, droljo, šta ti ovdje radiš"). Žene koje su bile sa njim su pokušavale da ga smire, ali je on nastavio sa uvredama izrevoltiran što ga kao predsjednika skupštine stanara nije prethodno pitala da li uopšte može ući u zgradu. Nakon što mu je rekla da će se zadržati svega 5-6 minuta i otići, ponovo se okrenula ka ormariću i odjednom osjetila jak udarac u predjelu sljepočnice, sa lijeve strane, od kog se zateturala jer joj je desna ruka od ranije bila već povrijeđena. Kada se pribrala, vidjela je okrivljenog kako baca i šutira njene instrumente, nastavljajući da je vrijeđa. Tada je došao jedan njoj nepoznat momak koji je uhvatio okrivljenog pokušavajući da ga obuzda, i tom prilikom ju je ovaj čovjek jednom udario stisnutom pesnicom u predjelu lijevog ramena. U tom trenutku sa sprata došao je njen kolega, R. M, koji mu se obratio riječima: „Ne udaraj ženu, pizda ti materina, to je službeno lice T“. Momak koji je prethodno došao, kao i prisutne žene, su tog čovjeka izveli napolje, nakon čega se on ponovo vratio u hol zgrade ne prestajući sa uvredama (a pojasnila je i da je u ruci sve vrijeme držao bocu umotanu u ukrasni papir) i izazivajući njenog kolegu R. na fizički obračun. Svjedokinja je navela da je tada, kako bi spriječila konflikt, stala između njih dvojice i da je tom prilikom ovaj čovjek ponovo udario stisnutom pesnicom u predjelu desne ruke (koja joj je, kako je već prethodno pojasnila, bila povrijeđena) i zadao joj više udaraca nogama u predjelu donjih ekstremiteta. Nakon što su ovog čovjeka ponovo izveli iz zgrade, ona i kolega su pokupili stvari i uputili se ka automobilu, kojom prilikom joj je okrivljeni opet prišao govoreći: „Kurvo, platićeš mi.“ Pojasnila je da se sve desilo u intervalu od 17.15h do 17.45h. Nadalje je navela da je oko 20.10h otišla u Hitnu pomoć i ljekaru prijavila sve povrede (crvenilo u predjelu lijeve sljepočnice, nadlaktice desne ruke i lijevog ramena), nakon čega joj je rečeno da dođe sledećeg jutra, što je i učinila. </span>
</p>
<p>&nbsp;</p>
<p>
<span class="span1">Oštećena T. D. se pridružila krivičnom gonjenju, a istakla je i imovinskopravni zahtjev koji nije mogla precizirati. </span>
</p>
<p>&nbsp;</p>
<p>
<span class="span1">Saslušana na glavnom pretresu, kao i cijelim tokom postupka, svjedok S. S. navela je da sa porodicom živi u suterenu zgrade u ulici Z. J broj 78. Kritičnog dana u popodnevnim časovima čula je galamu iz ulaza, i misleći da se radi o krađi istrčala je sa sinom S. B. na prizemlje kako bi saznali o čemu se radi. U tom trenutku u ulazu su bili jedan čovjek i gospođa koje od ranije nije poznavala kao i njihov komšija M. D. koji je stajao na ulaznim vratima zgrade i vidno uzrujan non stop ponavljao: "Da mi ti psiješ majku, mrtve kosti moje majke, koje niko do sada nije opsovao". Njen sin je pritrčao M. i sa obje ruke ga uhvatio otpozadi, ne bi li ga umirio i spriječio fizički kontakt sa tom gospođom. Pojasnila je da kritičnom prilikom na licu te žene nije primijetila nikakve povrede, nije vidjela da ju je okrivljeni udarao ili vrijeđao, niti da je po holu zgrade bio razbacan alat. </span>
</p>
<p>&nbsp;</p>
<p>
<span class="span1">Saslušan na glavnom pretresu, kao i tokom cijelog postupka, svjedok S. B. navodi da se kritičnog dana nalazio sa majkom i sestrom u stanu u suterenu zgrade, u ul. Z. J br.78, kada se iz ulaza zgrade začula buka, nakon čega je dotrčao na prizemlje. U ulazu je zatekao komšiju M. D., koji je bio vidno usplahiren i stalno je ponavljao: „Kome vi psujete mrtvu majku?“. Tu su bili i, njemu nepoznati, čovjek koji je stojao pored ormarića za telefone, i žena koja je stojala pored sandučeta za poštu. Obzirom da mu je M. djelovao vidno uznemiren, kao da je imao namjeru da se fizički obračuna sa ovim gospodinom, uhvatio ga je obijema rukama i vukao na stranu, ne bi li smirio situaciju. Zatim je sa M. izašao iz zgrade i istog ispratio do automobila u kom ga je čekao sin. Pojašnjava da na licu te žene nije primijetio nikakve </span><span class="span1">povrede, niti crvenilo, te da do istih nije ni moglo doći jer nije vidio M. da udara ovu ženu, a nije čuo ni da ju je okrivljeni vrijeđao, niti je po holu vidio razbacana alat.</span>
</p>
<p>&nbsp;</p>
<p>
<span class="span1">Saslušana na glavnom pretresu, privilegovani svjedok M. M. koja je prethodno </span><span class="span1">posebno poučena propisom iz čl.109 st.1 ZKP-a da je oslobođena dužnosti svjedočenja,</span><span class="span1"> izjavila je da je kritičnog dana sa suprugom M. D. i sinom krenula kod prijatelja na čestitku. Izlazeći iz zgrade na prizemlju vidjela je jednu njoj nepoznatu ženu koja je stajala ispred otvorenog ormarića. Tom prilikom je njen suprug, a koji je inače predsjednik skupštine stanara, upitao šta tu radi, na šta je ona drsko odgovorila pokazujući na bedž. Tada je naišao neki čovjek koji je njenom suprugu opsovao majku. U toj gužvi i galami iz suterena su izašle komšije, a komšija S. B. je stao izmedju njenog supruga i tog čovjeka. Pojasnila je da je ta žena sve vrijeme potpirivala svađu, umjesto da smiri situaciju. Ustvrdila je da njen suprug nije imao kontakta sa bilo kim, da nije vrijedjao tu ženu, a ponajmanje digao ruku na istu. Nakon toga, S. B. je izveo njenog supruga napolje, pa ih je sin odveo sa lica mjesta.</span>
</p>
<p>&nbsp;</p>
<p>
<span class="span1">Saslušana na glavnom pretresu, kao i tokom cijelog postupka, svjedok Š. M. posvjedočila je da je kritičnog dana bila u posjeti kod prijatelja u zgradi u ul. Z. J. Dok je u namjeri da ode kući silazila niz stepenice, vidjela je u prizemlju jednog čovjeka i ženu. Taj čovjek je povišenim tonom više puta upitao ženu "Ko je ona i šta radi tu?", na šta je ona drsko odgovorila „Pročitajte sami.“, pokazujući na bedž na garderobi, dok je on bio iziritran tim što ga ona prethodno nije pitala za dozvolu za rad. Zatim je vidjela da je na prizemlje sišao još jedan momak koji je već bio u zgradi, a kom se ta žena požalila da je taj čovjek onemogućava u radu. Taj momak je M. opsovao majku i u tom momentu sam vidjela još jednu ženu i momka koji je obgrlio okrivljenog i izveo ga napolje kako bi spriječio fizički obračun. Pojasnila je da na licu oštećene nije primijetila bilo kakve povrede, niti je čula da je okrivljeni vrijedjao ili psovao oštećenu.</span>
</p>
<p>&nbsp;</p>
<p>
<span class="span1">Saslušan na glavnom pretresu, privilegovani svjedok M. B. koji je prethodno </span><span class="span1">posebno poučen propisom iz čl.109 st.1 ZKP-a da je oslobođen dužnosti svjedočenja,</span><span class="span1"> izjavio je da je kritičnog dana sa majkom i ocem M. D. krenuo na čestitku i prvi je izašao iz ulaza kako bi dovezao auto ispred zgrade. Medjutim, kada je automobilom došao ispred ulaza primijetio je gužvu, pa je ušavši u ulaz zatekao vidno uzrujanog oca kog je držao komšija S. B. Otac mu je rekao da je jedan čovjek pokušao da ga napadne i da mu je opsovao majku. Pojasnio je da tom prilikom u ulazu osim majke i komšije nije vidio druga lica. Nakon toga, komšija S. B. je izveo njegovog oca iz zgrade, pa su otišli sa lica mjesta. </span>
</p>
<p>&nbsp;</p>
<p>
<span class="span1">Saslušan u prethodnom postupku svjedok M. B. izjavio je da je kritičnog dana u popodnevnim časovima sa ocem M. D. krenuo na čestitku. Tom prilikom u prizemlju zgrade vidio je ženu koja je nešto radila kod ormarića sa PTT instalacijama. Njegov otac je tada normalnim tonom upitao šta tu radi, te zašto mu se nije obratila i tražila ključ od ormarića, na šta je ona odgovorila da je službeno lice. To je sve što je čuo pri izlazu iz zgrade, jer je prvi izašao kako bi ispred zgrade dovezao automobil. Medjutim, kada se vratio ispred ulaza, vidio je gužvu i komšiju B koji je s obije ruke držao njegovog oca, vidno uzrujanog jer mu je neki čovjek opsovao majku. Nakon toga sa ocem se vozilom udaljio sa lica mjesta, dok su se taj čovjek i žena odvezli vozilom T. Pojasnio je da nije tačno da su im njihovim vozilom prilazili. Kritičnom prilikom nije primijetio da su ti ljudi imali identifikacione kartice C. t.</span>
</p>
<p>&nbsp;</p>
<p>
<span class="span1">Upitan da pojasni razlike u kazivanju na glavnom pretresu i u prethodnom postupku, svjedok je izjavio da ostaje pri iskazu datom pred istražnim sudijom, iz razloga što je njegovo sjećanje u odnosu na predmetni događaj lošije usled proteka vremena.</span>
</p>
<p>&nbsp;</p>
<p>
<span class="span1">Saslušan na glavnom pretresu svjedok R. M., izjavio je da je zaposlen u C. T, te da je kritičnog dana sa koleginicom T. D. otišao u jednu zgradu u Z. J. ulici, nakon što su stupili u kontakt sa strankom koja je podnijela zahtjev  za intervenciju. PTT ormarići su se nalazili u hodniku, odmah nakon ulaza zgrade, i nijesu bili zaključani već samo zalijepljeni selotejpom. Naglašava da su imali identifikacione kartice, a da je T. D imala i T. majicu (sivu, bez posebnih obilježja). Navodi da je on otišao sa ženom koja ih je pozvala na V sprat, dok je T. D. ostala u ulazu zgrade kod ormarića sa instalacijama. Kako nije mogao uspostaviti kontakt sa koleginicom, spustio se na prizemlje i tom prilikom vidio je jednog čovjeka koji je T. D. udarao rukom u predjelu lijeve strane negdje oko ramena i nogom u predjelu koljena, dok je ona bila okrenuta </span><span class="span1">prema ormariću. Pojasnio je da je M. desnom rukom udarao oštećenu, dok je u lijevoj držao flašu zavijenu u bijeli papir. Ispred ormara vidio je razbacan radni alat. Sjeća se da je ovom čovjeku uputio neku grubu riječ i odgurnuo ga, nakon čega se taj čovjek zaletio ka njemu govoreći "Sine pusti me da pokažem ovim špijunima ". Zatim je neko ovog čovjeka izveo iz ulaza, a oni su otišli prema automobilu. Pojasnio je da je bilo oko 17,00 časova kada je sa koleginicom došao u navedenu zgradu, te da je kritičnom prilikom bilo vrijedjanja i psovanja od strane okrivljenog prema njegovoj koleginici T. </span>
</p>
<p>&nbsp;</p>
<p>
<span class="span1">Saslušan u prethodnom postupku, svjedok R. M., posvjedočio je da je kritičnom prilikom, po silasku sa sprata, vidio jednog čovjeka kako sa leđa udara njegovu koleginicu, T. D., u predjelu desne lopatice, pri čemu se nije mogao izjasniti da li je udarac bio otvorenom šakom ili pesnicom, ali da je bio jak, jer je T. od tog udarca „poletjela niz obližnje 2-3 stepenice“ i zaustavila se pridržavši se za zid. Navodi da je, dok je trajao verbalni sukob između njega i ovog čovjeka, T. D. stala izmeđi njih pokušavajući da spriječi obračun, kojom prilikom joj taj čovjek zadaje udarac pesnicom u desnu ruku, iznad lakta. Pojasnio je da je vidio dva udarca koja je T. zadobila, jedan u predjelu desne lopatice i drugi u predjelu desne nadlaktice. Za prvi udarac se nije mogao izjasniti, dok je za drugi bio siguran da je zadat pesnicom. Sjeća se da ih je taj čovjek sve vrijeme psovao, vrijeđao, upućujući najgore uvrede T. D. </span>
</p>
<p>&nbsp;</p>
<p>
<span class="span1">Upitan da pojasni razlike u kazivanju na glavnom pretresu i u prethodnom postupku, a u odnosu na činjenicu da je T. D. od udarca „poletjela niz obližnje 2-3 stepenice“, svjedok R. M. je pojasnio da je tačno ono što je rekao u prethodnom postupku, da njegova koleginica od udarca nije pala, već se zateturala i rukama zadržala za zid.  </span>
</p>
<p>&nbsp;</p>
<p>
<span class="span1">Saslušan na glavnom pretresu, svjedok R. N. izjavio je da je kritičnog dana obavljao redovni servis lifta u zgradi u Z. J. ulici. Tom prilikom se pozdravio sa M. D. koji se spustio stepenicama sa prvog sprata. Neposredno zatim je vidio da M. razgovara sa nekom ženom koja mu je pokazivala karticu T. Naveo je da je M. tu ženu pitao „Gospođo, šta radite tu, ja sam upravnik zgrade.“, te da je trebala da se najprije javi njemu. Na ovo je ta žena rekla da je iz T, pokazujući na karticu, te da M, ukoliko ne vidi, uzme naočare. U tom trenutku je sa sprata sišao jedan čovjek kom se ta žena požalila da je M. onemogućava u radu, nakon čega mu je taj čovjek opsovao majku i uhvatio ga za kragnu košulje. Tada je iz suterena zgrade izašao još jedan momak koji je M uhvatio oko pojasa. Pojasnio je da kritičnom prilikom nije čuo da je M. toj ženi uputio riječi: „Tebi se obraćam, kurvo, droljo jedna, šta ti radiš ovdje.“, već da se rasprava vodila na nivou normalnog razgovora, a sve iz razloga što mu se nije javila kako bi uzela ključ od ormarića. </span>
</p>
<p>&nbsp;</p>
<p>
<span class="span1">Iz izvještaja Z. za h. medicinsku pomoć Crne Gore u P. broj 55774 od 03.08.2011. godine, na ime T. D. proizilazi da je ista dana 03.08.2011. godine, pregledana u navedenoj zdravstvenoj ustanovi kojom prilikom joj je konstatovana sledeća dijagnoza: R stressogenes TA 140/100, Contusio reg scapulare l. sin per anamnesis, Contusio reg zygomatici  l. sin per anamnesis. Ovom prilikom je konstatovano i da kod oštećene „Nema vidljivih povreda na tijelu.“, kao i „amp. Lorasepam i.m.“ .</span>
</p>
<p>&nbsp;</p>
<p>
<span class="span1">Iz izvještaja z. za hitnu medicinsku pomoć Crne Gore u P. broj 55886 od 04.08.2011. godine, na ime T. D. proizilazi da je ista dana 04.08.2011. godine, pregledana u navedenoj zdravstvenoj ustanovi kojom prilikom joj je konstatovana sljedeća dijagnoza: Oedema reg. brachialis l. sin (5x3 cm) i Haemathoma reg. infraorbitalis l. sin. </span>
</p>
<p>&nbsp;</p>
<p>
<span class="span1">Iz sadržine nalaza i mišljenja vještaka medicinske struke dr Š. M. od 03.02.2012. godine, proizilazi da je vještak izvršio uvid u medinsku dokumentaciju T. D (Izvještaj ljekara specijaliste za Hitnu medicinsku pomoć u P. od 03.08.2011. godine, Izvještaj ljekara specijaliste za Hitnu medicinsku pomoć u P. od 04.08.2011. godine, Izvještaj ljekara specijaliste C. za mentalno zdavlje D. zdravlja P. od 09.08.2011. godine, Izvještaj ljekara specijaliste C. za m. zdavlje doma zdravlja P. od 19.08.2011. godine). Prilikom prvog pregleda (03.08.2011 godine) kod T. D. konstatovane su sljedeće povrede:  nagnječenje lijevog lopatičnog predjela i nagnječenje lijevog jagodičnog predjela, kao i stresogena reakcija, dok su prilikom drugog pregleda (04.08.2011 godine) kod iste konstatovane povrede: otok lijeve podlaktice (5x3) i krvni podliv isped lijeve očne jabučice. Nadalje, iz Izvještaja C. za mentalno zdravlje D. zdravlja u P., gdje je T. D. u dva navrata pregledana, proizilazi da su kod iste konstatovane: reakcija na stres jakog stepena i </span><span class="span1">reakcija slabog prilagođavanja (ispoljene u vidu prisustva nesanice, anksioznosti, napetosti, anticipiranja opasnosti) i propisana joj je i odgovarajuća terapija. Vještak je mišljenja da su povrede koje je kritičnom prilikom zadobila T. D. (krvni podliv ispod lijeve očne jabučice i otok lijeve podlaktice) posljedica najmanje dvostrukog dejstva (dva udarca) tupog, teškog i zamahnutog mehaničkog oruđa na odgovarajućem predjelu tijela. Navedene povrede, kako pojedinačno tako i u svom zbiru predstavljaju laku tjelesnu povredu. Kod T. D. se usljed povređivanja razvilo i stanje stresa jakog stepena i stanje slabog prilagođavanja. Mišljenje vještaka je da je ljekar Hitne pomoći u P. nekritično postavio dijagnoze u vidu nagnječenja u predjelu lijeve lopatice i u predjelu lijeve jagodice, a ovo iz razloga što se ova vrsta povreda dobro vidi i golim okom, jer predstavljaju zbir oguljotine i krvnog podliva, pa se ne može navoditi dijagnoza gdje se koristi termin "po dobijenim podacima". </span>
</p>
<p>&nbsp;</p>
<p>
<span class="span1">Saslušan na glavnom pretresu od 04.02.2014 godine, vještak medicinske struke dr Š. M. pojasnio je da povreda u predjelu lijeve jagodice ne može nastati kao posljedica udarca pesnicom u lijevu sljepočnicu, da otok u predjelu lijeve podlaktice (5x3 cm) može nastati kao posljedica udarca pesnicom, a ne otvorenom šakom u vidu šamara, te da otok u predjelu lijeve podlaktice ne može nastati kao posljedica udarca u lijevu lopaticu ili lijevo rame. Naveo je da je na osnovu medicinske dokumentacije koju je citirao u nalazu svoje ekspertize opredijelio da su navedene povrede ispod lijevog oka i u predjelu lijeve podlaktice, kao i tačno vrijeme nastanka povreda. Kako u opisu povrede-krvnog podliva nije bila naglašena žuta prebojenost (a što bi značilo da je krvni podliv tzv. stariji, odnosno da je sila djelovala najmanje tri dana prije nego što je podliv ustanovljen), vještak smatra da se radi o tzv. svježem krvnom podlivu. Naveo ja da, u principu, ne postoji dijagnoza koja u sebi sadrži pojam „po dobijenim podacima“ (u tom slučaju se smatra da je pacijent ljekaru dao neki subjektivni osjećaj ili slično), te da je povreda objektivizirana različitim parametrima iste pa ili postoji ili je nema. Pojasnio je da je teorijski neophodno najmanje 5 minuta, a najviše 48 sati da se krivni podliv vidi na tijelu nakon dejstva sile. Mišljenja je da postoji vremenska veza između odigravanja predmetnog događaja i dana kada je T. D. pregledana u Centru za mentalno zdravlje Doma zdravlja u Podgorici, te da je učestovanje iste u predmetnom događaju dovelo do razvijanja stanja stresa kod nje. </span>
</p>
<p>&nbsp;</p>
<p>
<span class="span1">Uvidom u radni nalog firme T., proizilazi da je T. D. isti dobila elektronskim putem dana 08.03.2011. godine u 11.29 h. </span>
</p>
<p>&nbsp;</p>
<p>
<span class="span1">Iz citiranog izvoda iz KE za okrivljenog M. D, izdatog od Uprave polcije PJ P. od 25.06.2012 godine, proizilazi da isti ne prolazi kroz kaznenu evedenciju ove Područne jedinice.</span>
</p>
<p>&nbsp;</p>
<p>
<span class="span1">Na osnovu rezultata cjelokupnog postupka i savjesne analize svih provedenih dokaza, kako pojedinačno, tako i u njihovoj međusobnoj povezanosti, kao i dovođenjem istih u vezu sa analiziranim navodima optužbe i odbrane, te na osnovu tako utvrđenog činjeničnog stanja, sud je utvrdio da je okrivljeni M. D. izvršio krivično djelo napad na službeno lice u vršenju službene dužnosti iz čl.376 st.2 u vezi st.1 Krivičnog zakonika Crne Gore, u vrijeme, na mjestu i na način kako je to bliže opisano izrekom ove presude, pa je sud optuženog oglasio krivim i izrekao krivičnu sankciju kao u izreci presude, a ovo iz sledećih razloga: </span>
</p>
<p>&nbsp;</p>
<p>
<span class="span1">Okrivljeni M. D. je tokom cijelog postupka negirao izvršenje krivičnog djela koje mu se stavlja na teret. Iznoseći odbranu u prethodnom postupku, okrivljeni se branio da je kritičnog dana (03.08.2011 godine), kada je u ulazu zgrade kod P... instalacija vidio oštećenu T. D., istu samo pitao ko je i zašto mu se nije prethodno obratila kako bi od njega uzela ključeve od predmetnih ormarića (budući da je on predsjednik skupštine stanara). Prema njegovom kazivanju, verbalni sukob je uzrokovala drskost oštećene koja se nije htjela predstaviti, niti reći iz koje je firme, već je samo pokazala na bedž-akreditaciju na majici, ali da on nije vidio šta na istoj piše. Zatim je naveo da je njen kolega (R. M.), koji je nakon nekoliko minuta sišao sa sprata, fizički nasrnuo na njega, uhvatio ga i stiskao za vrat, vrijeđajući ga sve vrijeme, te da je dalji fizički obračun spriječio njegov komšija, S. B, koji je iz suterena zgrade došao nakon što je iz ulaza čuo galamu i svađu. S druge strane, iznoseći odbranu na glavnom pretresu, okrivljeni se decidno izjasnio da je znao da je oštećena službeno lice T, a tokom cijelog postupka je negirao da je u bilo kom trenutku fizički nasrnuo na oštećenu. Sud je odbranu okrivljenog tokom cijelog postupka cijenio kao neistinitu, osim </span><span class="span1">u dijelu gdje je okrivljeni na glavnom pretresu naveo da je znao da je oštećena službeno lice T., budući da je i sam u prethodnom postupku naveo da je oštećena na garderobi imala bedž-akreditaciju kojim je pokušala da se legitimiše, a oštećena svakako nije mogla imati uticaja na to što okrivljeni njene riječi nije shvatio ozbiljno, već se branio konstatacijom da „svako može staviti bedž“. Odbrana okrivljenog je obesnažena iskazom oštećene, iskazom svjedoka R. M., kao i nalazom i mišljenjem vještaka medicinske struke dr. Š. M koji je sud u jednom dijelu prihvatio. Naime, iz iskaza svjedoka oštećene T. D. (kom je sud poklonio vjeru), a koja tokom cijelog postupka na dosledan način opisuje predmetni događaj, utvrđeno je da je oštećena kritičnom prilikom nakon verbalnog sukoba, tokom kog joj je od strane okrivljenog upućen niz uvreda („Kurvo, droljo, šta ti radiš ovdje?“), u više navrata od istog zadobila udarace: u </span><span class="span1">predjelu sljepočnice, sa lijeve strane, udarac stisnutom pesnicom u predjelu lijevog ramena</span><span class="span1"> i desne ruke (koja joj je od ranije bila povrijeđena), te više udaraca nogama u predjelu donjih ekstremiteta. Nadalje, iskaz svjedoka R. M korespondira sa navodima oštećene, i iz istog je sud utvrdio da je ovaj svjedok po silasku sa sprata vidio okrivljenog kako oštećenoj zadaje udarce u predjelu </span><span class="span1">lijeve strane „negdje oko ramena“ i nogom u predjelu koljena</span><span class="span1">, a u trenutku kada je oštećena stala između njega i okrivljenog (kako bi ih razdvojila), M. joj je zadao udarac pesnicom u predjelu desne nadlaktice. U prilog činjenici da je oštećena T. D. kritičnom prilikom zadobila lake tjelesne povrede svjedoče Izvještaji Zavoda za hitnu medicinsku pomoć Crne Gore u kojima je, od strane dežurnih ljekara, konstatovana dijagnoza oštećene. Cijeneći pomenute dokaze kao vjerodostojne, sud je analizirao i nalaz i mišljenje vještaka medicinske struke, dr. Š. M., a u kom je dao svoje mišljenje o vrsti, težini i mehanizmu nanošenja tjelesnih povreda oštećene. Naime, sud je utvrdio da je oštećena kritičnom prilikom zadobila krvni podliv ispod lijeve očne jabučice i otok lijeve podlaktice, a koje povrede predstavljaju u vrijeme nanošenja, kako pojedinačno, tako i u svom ukupnom djelovanju, laku tjelesnu povredu. Vještak je u prvom dijelu mišljenja naveo da su ove povrede nastale od najmanje dvostrukog dejstva (odnosno najmanje dva udarca) tupog, teškog i zamahnutog mehaničkog oruđa na odgovarajuće predjele tijela, i u ovom dijelu je sud mišljenje vještaka prihvatio. Međutim, vještak je u drugom dijelu datog mišljenja naveo da je ljekar Hitne pomoći nekritički postavio dijagnoze u vidu nagnječenja u predjelu lijeve lopatice i lijeve jagodice, te da se ne može navoditi dijagnoza gdje se koristi termin „po dobijenim podacima“. Ovaj drugi dio mišljenja sud nije prihvatio, budući da je anamneza osnov i najvažniji dio postupka u cilju prikupljanja informacija bitnih za postavljanje prave dijagnoze kod pacijenta. </span>
</p>
<p>&nbsp;</p>
<p>
<span class="span1">Sud je cijeneći iskaze privilegovanih svjedoka M. M. i M. B., pa budući da su isti  supruga i sin okrivljenog, našao da su ovi iskazi neistiniti i bez uporišta u provedenim dokazima, a ovi svjedoci kao porodica okrivljenog imaju najveći interes da okrivljenog prikažu kao nekoga ko je bio isprovociran, te kao čovjeka koji nikada ne bi fizički nasrnuo na žensku osobu. Nadalje, sud je cijenio iskaze svjedoka S.B. i S. S., koji su komšije okrivljenog (žive u suterenu zgrade gdje stanuje i okrivljeni) i R. N.(koji dugi niz godina radi na održavanju lifta u zgradi u kojoj okrivljeni živi), kao neistinite, jer su isti u suprotnosti sa iskazima svjedoka oštećene T.D. i svjedoka R. M. u pogledu odlučnih činjenica (a koje je sud cijenio kao istinite i osnažene medicinskom dokumentacijom i nalazom vještaka). Sud je cijenio kao neistinit i iskaz svjedoka Š.M. iz razloga što je isti u suprotnosti sa iskazima svjedoka oštećene T. D., te svjedoka R. M..  </span>
</p>
<p>&nbsp;</p>
<p>
<span class="span1">Sud je cijeneći navode branioca okrivljenog koji dovodi u pitanje porijeklo povreda oštećene, (smatrajući da je sasvim jasno da iste ne potiču od predmetnog događaja), našao da su isti bez osnova, budući da je iz Izvještaja Zavoda za hitnu medicinsku pomoć gdje je oštećena samo par sati kasnije pregledana (a na bazi kojih je sačinjen nalaz vještaka medicinske struke kom je sud poklonio vjeru) sasvim jasno da je oštećena kritičnom prilikom zadobila tjelesne povrede, pri čemu ista nema nikakav razlog da ovdje okrivljenog M. D. neosnovano tereti. U tom smislu, sud je odbio predlog branioca da se sasluša ljekar Hitne pomoći koji je prvi put pregledao oštećenu radi usaglašavanja mišljenja vještaka i ovog ljekara, a upravo iz razloga što je vještak dao nalaz , između ostale medicinske dokumentacije, i na osnovu Izvještaja ovog ljekara. </span>
</p>
<p>&nbsp;</p>
<p>
<span class="span1">U pogledu teze branioca okrivljenog da je nejasno da li oštećena uopšte ima status službenog lica, te da li se kritičnom prilikom legitimisala okrivljenom i, ako jeste, kojom vrstom službene legitimacije (a sve u namjeri da dovede u pitanje postojanje umišljaja na strani okrivljenog za djelo koje mu se stavlja na teret, jer smatra da okrivljeni nije mogao znati da se radi o službenom licu T.), sud smatra da ista nema </span><span class="span1">utemeljenja u provedenim dokazima, pa je istu odbacio. Naime, sam okrivljeni je u dijelu odbrane na glavnom pretresu, koji dio odbrane je sud prihvatio kao istinit, pojasnio da je znao da je oštećena službeno lice T., te da je na majici imala akreditaciju sa imenom i prezimenom. Nadalje, pri činjenici da je oštećena kritičnom prilikom obavljala službene dužnosti i poslove, a čije vršenje joj je faktički povjereno, nema sumnje da ista ima status službenog lica u skladu sa čl.142 st.3 tač.4 Krivičnog zakonika Crne Gore.</span>
</p>
<p>
<span class="span1"> </span>
</p>
<p>
<span class="span1">Pravno kvalifikujući prednje utvrđeno činjenično stanje, sud je utvrdio da je okrivljeni M.D. izvršio krivično djelo napad na službeno lice u vršenju službene dužnosti iz čl.376 st.2 u vezi st.1 Krivičnog zakonika Crne Gore, na način što je kritičnom prilikom, </span><span class="span1">napao ovlašćenog službenika „C.t.“ (oštećenu T. D.), koja je u okviru svojih ovlašćenja vršila ispitivanje instalacija, na način što je nakon što mu je oštećena pokazala identifikacionu karticu psovao i vrijeđao riječima: „Tebi se obraćam, kurvo, droljo jedna, šta ti ovdje radiš?“, a zatim fizički nasrnuo na nju, udarajući je stisnutom pesnicom u predjelu glave i lijeve ruke, kojom prilikom joj je nanio lake tjelesne povrede u vidu krvnog podliva ispod lijeve očne jabučice i otoka lijeve podlaktice.</span>
</p>
<p>&nbsp;</p>
<p>
<span class="span1">Cijeneći subjektivni odnos okrivljenog prema izvršenom krivičnom djelu, sud je utvrdio da je optuženi bio svjestan svog djela i htio je njegovo izvršenje, znajući da je njegovo djelo zabranjeno, pa je postupao s oblikom vinosti koji se definiše kao direktni umišljaj, shodno čl.15 Krivičnog zakonika Crne Gore.</span>
</p>
<p>&nbsp;</p>
<p>
<span class="span1">Odlučujući o vrsti i visini krivične sankcije za okrivljenog, sud je cijenio sve okolnosti iz čl.42 KZ CG koje utiču na to kazna bude veća ili manja, pa je u odsusutvu otežavajućih, kao olakšavajuće okolnosti na strani okrivljenog cijenio njegovu raniju neosuđivanost, kao i to da je okrivljeni porodični čovjek, oženjen, otac dvoje djece. Imajući u vidu navedene okolnosti, sud je okrivljenom primjenom čl.53 i 54 KZ CG izrekao uslovnu osudu kojom mu je prethodno utvrdio kaznu zatvora u trajanju od 4 (četiri) mjeseca i istovremeno odredio da se utvrđena kazna neće izvršiti ukoliko okrivljeni u roku od 2 (dvije) godine po pravosnažnosti presude ne izvrši novo krivično djelo, a ovo zbog uvjerenja suda da radi krivičnopravne zaštite nije nužno da okrivljeni utvrđenu kaznu zatvora i efektivno izdržava, već da se i samim upozorenjem uz prijetnju kaznom u dovoljnoj mjeri može uticati na istog da ubuduće ne vrši ovakva ili slična krivična djela, čime se ima ostvariti svrha uslovne osude iz čl.52 KZ CG u okviru opšte svrhe propisivanja i izricanja krivičnih sankcija iz čl.4 st.2 KZ CG. </span>
</p>
<p>&nbsp;</p>
<p>
<span class="span1">Odlučujući o imovinskopravnom zahtjevu, sud je shodno čl.239 st.2 Zakonika o krivičnom postupku uputio ošetećenu T.D. da isti u cjelosti ostvari u parničnom postupku, budući da činjenice utvrđene u krivičnom postupku ne pružaju osnov ni za potpuno, ni za djelimično presuđenje, a njihovo utvrđivanje bi vodilo znatnom odugovlačenju postupka.</span>
</p>
<p>&nbsp;</p>
<p>
<span class="span1">Odluku o troškovima postupka, sud je temeljio na odredbi čl.229 st.1 Zakonika o krivičnom postupku i okrivljenog obavezao da ovom sudu na ime troškova postupka uplati iznos od 148,50 eura, a koji se odnosi na ime nagrade vještaku medicinske struke dr. Š.M., dok je visinu sudskog paušala u iznosu od 30,00 eura sud odredio shodno imovnom stanju okrivljenog, te složenosti i dužini trajanja krivičnog postupka, a shodno čl.226 st.3 Zakonika o krivičnom postupku. Troškove postupka i paušal, okrivljeni je dužan platiti ovom sudu u roku od 15 dana po pravosnažnosti presude.</span>
</p>
<p>&nbsp;</p>
<p>
<span class="span1">Imajući u vidu prednje navedeno, primjenom citiranih zakonskih propisa, odlučeno je kao u izreci presude.</span>
</p>
<p>&nbsp;</p>
<p>&nbsp;</p>
<p style="text-align:center;">
<span class="span1">OSNOVNI SUD U PODGORICI</span>
</p>
<p style="text-align:center;">
<span class="span1">Dana, 07.04.2014 godine</span>
</p>
<p>&nbsp;</p>
<p>&nbsp;</p>
<p style="text-align:right">
<span class="span1">SUDIJA</span>
</p>
<p style="text-align:right">
<span class="span1">Đuković Goran, s.r</span>
</p>
<p>&nbsp;</p>
<p>
<span class="span1">PRAVNA POUKA:</span>
</p>
<p>
<span class="span1">Protiv ove presude može se izjaviti žalba u roku </span>
</p>
<p>
<span class="span1">od 8 dana od dana prijema pismenog otpravka iste, </span>
</p>
<p>
<span class="span1">Višem sudu u Podgorici, a preko ovog suda.</span>
</p>
<p>&nbsp;</p>
<p>
<span class="span1">Z.T.O. Kljajić Katarina</span>
</p>
<p>&nbsp;</p>
<p>
<span class="span1">D/N-a, po primjerak presude dostaviti:</span>
</p>
<p>&nbsp;</p>
<p>
<span class="span1">-Osnovnom državnom tužilaštvu Podgorica</span>
</p>
<p>
<span class="span1">-Okrivljenom M. D.</span>
</p>
<p>
<span class="span1">-Braniocu okrivljenog M. D., advokatu R. R.</span>
</p>
<p>
<span class="span1">-Oštećenoj T. D.</span>
</p>
<p>
<span class="span1"> </span>
</p>
<p>
<span class="span1">Postupljeno dana_____________________</span>
</p>
<p>
<span class="span1">Namještenik suda_____________________</span>
</p>
<p>&nbsp;</p>
</div>
</div>


</body>