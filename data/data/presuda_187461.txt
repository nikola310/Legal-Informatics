<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.82708335in 0.82708335in 0.82708335in 0.82708335in;}
.p1{margin-left:-0.15763889in;margin-right:-0.15763889in;text-align:end;hyphenate:auto;font-family:Arial;font-size:12pt;}
.p2{margin-left:-0.15763889in;margin-right:-0.15763889in;text-align:center;hyphenate:auto;font-family:Calibri;font-size:12pt;}
.p3{margin-left:-0.15763889in;margin-right:-0.15763889in;text-align:center;hyphenate:auto;font-family:Arial;font-size:12pt;}
.p4{margin-left:-0.15763889in;margin-right:-0.15763889in;text-align:justify;hyphenate:auto;font-family:Arial;font-size:12pt;}
.p5{margin-left:-0.15763889in;margin-right:-0.15763889in;text-align:start;hyphenate:auto;font-family:Arial;font-size:12pt;}
.p6{text-align:justify;hyphenate:auto;font-family:Times New Roman;font-size:12pt;}
</style>
<meta content="dragisa.baletic" name="author">
</head>
<body class="b1 b2">
<p class="p1">
<span>K.br.12/13</span>
</p>
<p class="p1"></p>
<p class="p2">
<!--Image link to '0.png' can be here-->
</p>
<p class="p2"></p>
<p class="p3">
<span>U IME CRNE GORE</span>
</p>
<p class="p3"></p>
<p class="p4">
<span>OSNOVNI SUD U PODGORICI, po sudiji Đuković Goranu, uz učešće namještenika suda Maraš Ane, kao zapisničara, u krivičnom predmetu protiv okrivljenog R. Lj. iz P., zbog krivičnog djela građenje objekta bez građevinske dozvole iz čl.326a Krivičnog zakonika, odlučujući po optužnom predlogu Osnovnog državnog tužilaštva Kt.br.1534/12 od 28.12.2012. godine, kojeg je zastupala savjetnik Osnovnog državnog tužioca P. J., nakon glavnog, javnog pretresa održanog 05.09.2013. godine, u prisustvu stranaka, izrekao je i istog dana javno objavio</span>
</p>
<p class="p4"></p>
<p class="p4"></p>
<p class="p3">
<span>P R E S U D U</span>
</p>
<p class="p3"></p>
<p class="p3"></p>
<p class="p4">
<span>Okrivljeni: R. Lj., od oca V. i majke J., rođene V., rođen .... godine u P., sa prebivalištem u P. na adresi F. bb, državljanin Crne Gore, udovac, otac dvoje djece, završio Višu medicinsku školu, srednjeg imovnog stanja, neosuđivan</span>
</p>
<p class="p4"></p>
<p class="p3">
<span>KRIV JE</span>
</p>
<p class="p5">
<span>Zato što je:</span>
</p>
<p class="p5"></p>
<p class="p4">
<span>Dana 30. septembra 2012. godine u P., u naselju F., na katastarskoj parceli ... KO F., postupajući protivno odredbi čl.69 Zakona o uređenju prostora i izgradnji objekata započeo građenje objekta, bez prethodno pribavljene građevinske dozvole, na način što je vršio rekonstrukciju objekta dimenzija 13.0 x 10,0m i nadogradnju objekta dimenzija 4,0 x 7,0m, a da prethodno nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno,</span>
</p>
<p class="p4"></p>
<p class="p4">
<span>- čime je izvršio krivično djelo građenje objekta bez građevinske dozvole iz čl.326a Krivičnog zakonika</span>
</p>
<p class="p4"></p>
<p class="p4">
<span>Pa mu sud primjenom citiranih zakonskih propisa, te čl.3, 4, 5, 13, 15, 32, 42, 45, 46, 52, 53, 54 Krivičnog zakonika, te čl.226 i 374 Zakonika o krivičnom postupku, i z r i č e</span>
</p>
<p class="p4"></p>
<p class="p3">
<span>USLOVNU OSUDU</span>
</p>
<p class="p3"></p>
<p class="p4">
<span>Kojom mu prethodno utvrđuje kaznu zatvora u trajanju od 30 (trideset) dana i istovremeno određuje da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.</span>
</p>
<p class="p4"></p>
<p class="p4">
<span>Obavezuje se okrivljeni da ovom sudu na ime paušala uplati novčani iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.</span>
</p>
<p class="p4"></p>
<p class="p4"></p>
<p class="p3">
<span>O b r a z l o ž e nj e</span>
</p>
<p class="p3"></p>
<p class="p4">
<span>Optužnim predlogom Osnovnog državnog tužilaštva Podgorica, Kt.br.1534/12 od 28.12.2012. godine, okrivljenom R. Lj. je stavljeno na teret izvršenje krivičnog djela građenje objekta bez građevinske dozvole iz čl.326a Krivičnog zakonika. Zastupnik optužbe je u završnoj riječi izjavila da u cjelosti ostaje pri podnijetom optužnom predlogu, jer smatra da iz svih provedenih dokaza na glavnom pretresu proizilazi da je okrivljeni izvršio krivično djelo stavljeno mu na teret. Shodno prednje navedenim razlozima, zastupnik optužbe je predložila sudu da okrivljenog oglasi krivim i izrekne mu krivičnu sankciju u granicama koje zakon propisuje za predmetno krivično djelo.</span>
</p>
<p class="p4"></p>
<p class="p4">
<span>Iznoseći svoju odbranu na glavnom pretresu, kao i tokom čitavog postupka, okrivljeni R. Lj. navodi da posjeduje zemljišnu parcelu od 1.603 m2, koja je u njegovom ličnom vlasništvu, a na njoj objekat dimenzija 10 x 13m, koji je izgrađen prije 10 godina. U vrijeme izgradnje objekta nije bila potrebna posebna dozvola, pa je 25. maja 2012. godine podnio zahtjev za promjenu namjene zemljišta Sekretarijatu za planiranje i uređenje prostora i zaštitu životne sredine, sa namjerom da već postojeći objekat promijeni u poslovni. Od ove institucije do današnjeg dana nije dobio odgovor. Kada je vidio da je u detaljnom urbanističkom planu njegova parcela opredijeljena kao pejzažni prostor – zeleni pojas, na kojoj se prema DUP-u ne nalazi objekat koji je već sagrađen prije 10 godina, odlučio je da podnese zahtjev istom organu za legalizaciju objekta dana 26.09.2012. godine, koji je zaveden pod br.08-352/12-710. Nakon nekoliko dana od podnošenja zahtjeva, tačnije 30.09.2012. godine on je, zbog oronulosti postojećeg objekta, pristupio njegovom renoviranju, te postavio fasadu, oluke, limove i dogradio garažni prostor dimenzija 4,0 x 7,0m. U toku radova, u oktobru 2012. godine, došli su službenici građevinske inspekcije i sačinili zapisnik o postojećem stanju, koji je on odbio da potpiše iz revolta. Za 20 dana je završio radove, ojačao objekat, postavio fasade, oluke i završio garažu. Pri kraju radova, majstori su mu rekli da je građevinska inspekcija ponovo dolazila na njegov objekat. Za ove radove nije tražio odobrenje nadležnog organa, jer nije znao da mu je za dogradnju tog objekta potrebna građevinska dozvola. </span>
</p>
<p class="p4"></p>
<p class="p4">
<span>U završnoj riječi okrivljeni R. Lj. je izjavio da smatra da nije izvršio krivično djelo, te da ostaje pri navodima svoje odbrane date na glavnom pretresu.</span>
</p>
<p class="p4"></p>
<p class="p4">
<span>Sud je, u cilju utvrđivanja pravilnog i potpunog činjeničnog stanja, u dokaznom postupku proveo sljedeće dokaze: pročitao zapisnik o izvršenom inspekcijskom nadzoru Sekretarijata za planiranje i uređenje prostora i zaštitu životne sredine – Odjeljenje inspekcije zaštite prostora Podgorica br. UP II-08-363/12 od 06.10.2012. godine; pročitao zapisnik o izvršenom inspekcijskom nadzoru Sekretarijata za planiranje i uređenje prostora i zaštitu životne sredine – Odjeljenje inspekcije zaštite prostora Podgorica br. UP II-08-363/12 od 18.10.2012. godine; izvršio uvid u fotografije predmetnog objekta, koje su sačinili ovlašćeni službenici Sekretarijata za planiranje i uređenje prostora i zaštitu životne sredine; pročitao rješenje Sekretarijata za planiranje i uređenje prostora i zaštitu životne sredine – Odjeljenje inspekcije zaštite prostora br. UP II 08-363/12-675 od 18.10.2012. godine; pročitao izvod iz KE za okrivljenog izdat od strane Ministarstva unutrašnjih poslova, Uprava policije PJ Podgorica Ispostava kriminalističke policije br.29-245/13-620/2-106 od 17.01.2013. godine.</span>
</p>
<p class="p4"></p>
<p class="p4">
<span>Valja istaći da je sud odbio predlog okrivljenog da se u nastavku dokaznog postupka pročita Rješenje Vlade Crne Gore, Ministarstva održivog razvoja i turizma br.0401-236/12 od 14.12.2012. godine, jer je stanovišta da je irelevantan za pravno odlučivanje u ovoj krivičnopravnoj stvari.</span>
</p>
<p class="p4"></p>
<p class="p4">
<span>Iz citiranog zapisnika o izvršenom inspekcijskom nadzoru Sekretarijata za planiranje i uređenje prostora i zaštitu životne sredine – Odjeljenje inspekcije zaštite prostora Podgorica br. UP II-08-363/12 od 06.10.2012. godine proizilazi da je isti sačinjen pomenutog datuma u 16:15h, od strane inspektora zaštite prostora, J. M.. Prilikom pregleda je bio prisutan R. Lj.. U postupku vršenja inspekcijskog pregleda po službenoj dužnosti inspektor je konstatovao da je u toku dogradnja garaže na objektu dimenzija cca 13,0 x 10,0m + garaža, 4,0 x 7,0m. Na pitanje inspektora da li za prizemni objekat i garažu posjeduje građevinsku dozvolu, R. odgovara da je ne posjeduje. Naređuje se investitoru da u roku od 8 (osam) dana poruši objekat (P), dimenzija 13,0 x 10,0m i garaže 4,0 x 7,0m. U prilogu su dostavljene fotografije. Zapisnik je potpisan od strane inspektora zaštite prostora Jovana Martinovića.</span>
</p>
<p class="p4"></p>
<p class="p4">
<span>Iz citiranog zapisnika o izvršenom inspekcijskom nadzoru Sekretarijata za planiranje i uređenje prostora i zaštitu životne sredine – Odjeljenje inspekcije zaštite prostora P. br. UP II-08-363/12 od 18.10.2012. godine proizilazi da je isti sačinjen pomenutog datuma u 13:55h, od strane inspektora zaštite prostora, J. M.. Prilikom pregleda nije bio prisutan investitor. U postupku vršenja kontrolnog inspekcijskog pregleda po službenoj dužnosti investitor R. Lj. nije postupio po izrečenim mjerama, te su se stekli uslovi za donošenje rješenja o rušenju. U prilogu su dostavljene fotografije. Zapisnik je potpisan od strane inspektora zaštite prostora J. M..</span>
</p>
<p class="p4"></p>
<p class="p4">
<span>Na fotografiji sačinjenoj 06.10.2012. godine, koju je sačinio ovlašćeni službenik Sekreterijata za planiranje i uređenje prostora i zaštitu životne sredine, vidi se objekat u radu ispred kojeg se nalazi građevinski materijal, a na fotografijama sačinjenim 12.10.2012. godine vidi se završeni objekat.</span>
</p>
<p class="p4"></p>
<p class="p4">
<span>Iz rješenja Sekretarijata za planiranje i uređenje prostora i zaštitu životne sredine – Odjeljenje inspekcije zaštite prostora br. UP II 08-363/12-675 od 18.10.2012. godine proizilazi da se naređuje R. Lj. iz P. da poruši objekat u izgradnji, spratnosti P, dimenzija u osnovi cca 13,0 x 10,0m i dogradnju objekta dimenzija cca 4,0 x 7,0m, na kat. parceli br.... KO F. (F. bb), sa rokom za izvršenje naložene radnje od 5 (pet) dana. </span>
</p>
<p class="p4"></p>
<p class="p4">
<span>Iz izvoda iz KE za okrivljenog, izdat od strane Ministarstva unutrašnjih poslova Uprava policije PJ Podgorica br.29-245/13-620/2-106, proizilazi da R. Lj. nije evidentiran u kaznenoj evidenciji PJ Podgorica.</span>
</p>
<p class="p4"></p>
<p class="p4">
<span>Ocjenom navoda optužbe i odbrane, te svih provedenih dokaza, i to kako pojedinačno tako i u njihovoj međusobnoj vezi, ovaj sud je na nesumnjiv način utvrdio da je okrivljeni R. Lj. izvršio krivično djelo građenje objekta bez građevinske dozvole iz čl.326a Krivičnog zakonika u vrijeme, mjesto i na način kao u izreci presude, pa ga je sud oglasio krivim, a ovo iz sljedećih razloga:</span>
</p>
<p class="p4"></p>
<p class="p4">
<span>Okrivljeni R. Lj. nije sporio da je 30.09.2012. godine pristupio rekonstrukciji postojećeg objekta na način što je dogradio garažni prostor dimenzija 4,0 x 7,0m, te postavio fasadu, oluke i limove, koji dio odbrane sud cijeni kao istinit, a isti je u saglasnosti sa provedenim dokazima. Naime, ovaj dio odbrane osnažen je zapisnikom o izvršenom inspekcijskom nadzoru Sekretarijata za planiranje i uređenje prostora i zaštitu životne sredine od 06.10.2012. godine, kao i onim od 18.10.2012. godine, koje sud cijeni kao vjerodostojne, a iz kojih je utvrdio da je u tom periodu izvršena dogradnja garaže na objektu dimenzija cca 13,0 x 10,0m + garaža, 4,0 x 7,0m. Ovaj dio odbrane osnažen je i sačinjenim fotografijama, koje svjedoče prvo o objektu u izgradnji, a potom i o završenom objektu. Nadalje, dio odbrane u kojem okrivljeni ističe da nije znao da mu je za dogradnju objekta neophodna građevinska dozvola, a iz koje odbrane okrivljenog proizilazi da se branio da je postupao u stvarnoj zabludi koja isključuje postojanje krivičnog djela shodno čl.18 st.1 Krivičnog zakonika, sud cijeni kao neistinit i sračunat na izbjegavanje krivice. Kako je sud dužan razjasniti ovo i svako drugo pravno pitanje koje se nameće, i ujedno obrazložiti na koji način je utvrdio postojanje odnosno nepostojanje krivice kod okrivljenog, stoga je posebna pažnja usmjerena na objašnjenje samog pojma neotklonjive stvarne zablude, na koju se upravo poziva okrivljeni R. Lj. u svojoj odbrani. Naime, odredbom čl.18 st.1 Krivičnog zakonika Crne Gore je propisano da nije krivično djelo ono djelo koje je učinjeno u neotklonjivoj stvarnoj zabludi, dok je st.2 istog člana propisano da neotklonjiva stvarna zabluda postoji ako učinilac nije bio dužan i nije mogao da izbjegne zabludu u pogledu neke stvarne okolnosti koja predstavlja obilježje krivičnog djela ili u pogledu neke stvarne okolnosti koja bi, da je zaista postojala, činila djelo dozvoljenim. Dakle, neotklonjiva stvarna zabluda podrazumijeva da učinilac nikako u konkretnoj situaciji nije mogao imati pravilnu predstavu o nekoj stvarnoj okolnosti koja čini zakonsko obilježje krivičnog djela, ili o stvarnoj okolnosti koja bi vodila isključenju protivpravnosti. Utvrđivanje neotklonjive stvarne zablude je faktičko pitanje, koje sud procjenjuje u svakom konkretnom slučaju i koje zavisi od svih okolnosti pod kojima je krivično djelo učinjeno, kao i od ličnih svojstava učinioca. U konkretnom slučaju, okrivljeni se branio da nije znao da mu je za rekonstrukciju postojećeg objekta potrebna građevinska dozvola jer u vrijeme izgradnje istog (prije 10 godina) nije bila potrebna posebna dozvola, pa je stoga pristupio renoviranju i dogradnji postojećeg objekta na način što je dogradio garažni prostor dimenzija 4,0 x 7,0m, te postavio fasadu, oluke i limove. Međutim, sud je utvrdio, kako iz zapisnika o izvršenom inspekcijskom nadzoru Sekretarijata za planiranje i uređenje prostora i zaštitu životne sredine od 06.10.2012. godine (a u čiju vjerodostojnost sud nije imao razloga da sumnja), tako iz iskaza okrivljenog u onom dijelu u kojem je izjavio da su službenici građevinske inspekcije dolazili početkom oktobra 2012. godine u kontrolu (a koji sud u ovom dijelu cijeni kao istinit), da je inspektor zaštite prostora Jovan Martinović vršio kontrolu na adresi R. Lj. 06.10.2012. godine kada su u toku bili radovi na objektu i kada je naložio da u roku od 8 (osam) dana investitor poruši objekat (P), dimenzija 13,0 x 10,0m i garaže 4,0 x 7,0m, jer isti ne posjeduje građevinsku dozvolu. Sud je utvrdio da se okrivljeni oglušio o naredbu inspektora zaštite prostora, a to je zaključio iz zapisnika o izvršenom inspekcijskom nadzoru Sekretarijata za planiranje i uređenje prostora i zaštitu životne sredine od 18.10.2012. godine, koji je cijenio kao vjerodostojan, a iz kojeg je utvrdio da je okrivljeni izvršio dogradnju i renoviranje objekta, te da su se stekli uslovi za donošenje rješenja o rušenju. Prednje sud utvrđuje iz pomenutih zapisnika, uvidom u foto-dokumentaciju, te iz rješenja Sekretarijata za planiranje i uređenje prostora i zaštitu životne sredine od 18.10.2012. godine, u čiju vjerodostojnost nije imao razloga da sumnja. Dakle, pored toga što je prilikom prve kontrole od strane inspektora zaštite prostora upoznat da je za izvođenje radova rekonstrukcije neophodno da prethodno pribavi građevinsku dozvolu, pa mu je iz istog razloga naloženo da poruši objekat, okrivljeni je nastavio sa radovima, i do druge kontrole (18.10.2012. godine) izvršio dogradnju garaže i renoviranje postojećeg objekta. Iz ponašanja okrivljenog nakon učinjenog krivičnog djela, ovaj sud jasno i nedvosmisleno zaključuje da isti nije postupao u neotklonjivoj stvarnoj zabludi. Naime, sud je zaključio da je okrivljeni postupanjem na navedeni način itekako znao da mu je za rekonstrukciju postojećeg objekta neophodna građevinska dozvola, ali kako ni za postojeći objekat nije imao građevinsku dozvolu, i u tom pogledu nije bio sankcionisan, stoga je težio da će bez pribavljanja dokumentacije moći izvršiti i rekonstrukciju istog. Zaključak suda da okrivljeni kritičnom prilikom nije postupao u neotklonjivoj stvarnoj zabludi učvršćuju pored navedenih i činjenice koje se odnose na lična svojstva okrivljenog, da je isti čovjek zrele dobi od 59 godina, da je završio Višu medicinsku školu te posjeduje dovoljan stepen obrazovanja, što ukazuje da je imao tačnu predstavu da je za nadogradnju i rekonstrukciju objekta potrebno prethodno pribaviti građevinsku dozvolu, pa sve navedeno upućuje na logičan zaključak – da je odbrana okrivljenog u ovom dijelu nelogična, neistinita i sračunata na izbjegavanje krivice.</span>
</p>
<p class="p4"></p>
<p class="p4">
<span>Dispozicija krivičnog djela iz čl.326a Krivičnog zakonika, a koje je okrivljenom stavljeno na teret, glasi: „Ko protivno propisima o izgradnji objekata, planiranju i uređenju prostora započne građenje objekta bez prethodno pribavljene građevinske dozvole ili gradi objekat suprotno izdatoj građevinskoj dozvoli i tehničkoj dokumentaciji ili odluci nadležnog organa o zabrani građenja, kazniće se...“ Postupajući na način kao u izreci presude okrivljeni je postupao suprotno odredbi čl.69 Zakona o uređenju prostora i izgradnji objekata, koji glasi: „Objekat se može graditi na osnovu građevinske dozvole i tehničke dokumentacije“, i na taj način ostvario kako objektivne, tako i subjektivne elemente bića krivičnog djela građenje objekta bez građevinske dozvole iz čl.326a Krivičnog zakonika. </span>
</p>
<p class="p4"></p>
<p class="p4">
<span>Cijeneći subjektivni odnos okrivljenog prema izvršenom krivičnom djelu, sud je utvrdio da je okrivljeni bio svjestan krivičnog djela i da je htio njegovo izvršenje, pa je postupao sa oblikom vinosti koji se definiše kao direktan umišljaj shodno čl.15 Krivičnog zakonika, a što je sud utvrdio iz svih provedenih dokaza u krivičnom postupku kojima je poklonio vjeru.</span>
</p>
<p class="p4"></p>
<p class="p4">
<span>Prilikom izbora vrste i visine krivične sankcije, sud je cijenio sve okolnosti iz čl.42 Krivičnog zakonika, koje utiču da kazna bude manja ili veća, pa je u odsustvu otežavajućih okolnosti, kao olakšavajuću okolnost na strani okrivljenog cijenio njegove porodične prilike, činjenicu da je udovac i otac dvoje djece, te njegovu raniju neosuđivanost, koju je cijenio kao naročito olakšavajuću okolnost, što je utvrdio iz izvoda iz KE izdat od strane Uprave policije PJ Podgorica br.29-245/13-620/2-106 od 17.01.2013. godine, pa je sud okrivljenom R. Lj. ublažio kaznu po mjeri, shodno odredbi čl.45 st.1 tač.3 Krivičnog zakonika, poštujući granice ublažavanja kazne propisane čl.46 st.1 tač.5 Krivičnog zakonika, u uvjerenju da se i ublaženom kaznom može postići svrha kažnjavanja, te je sud imajući u vidu navedene okolnosti okrivljenom izrekao uslovnu osudu primjenom čl.53 i čl.54 Krivičnog zakonika, i istom prethodno utvrdio kaznu zatvora u trajanju od 30 (trideset) dana i istovremeno odredio da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo. Sud je uvjerenja da radi krivičnopravne zaštite nije nužno da okrivljeni utvrđenu kaznu zatvora i efektivno izdržava, već da se i samim upozorenjem uz prijetnju kaznom u dovoljnoj mjeri može uticati na istog da ubuduće ne vrši ovakva ili slična krivična djela, čime se ima ostvariti svrha uslovne osude iz čl.52 Krivičnog zakonika u okviru opšte svrhe propisivanja i izricanja krivičnih sankcija iz čl.4 st.2 Krivičnog zakonika.</span>
</p>
<p class="p4">
<span>Kako stvarnih troškova postupka nije bilo, sud je shodno odredbi čl.226 st.3 Zakonika o krivičnom postupku obavezao okrivljenog da na ime paušala uplati novčani iznos od 30,00 eura u roku od 15 dana po pravosnažnosti presude, pod prijetnjom prinudnog izvršenja. Visinu paušala sud je odmjerio shodno imovnom stanju okrivljenog, dužini trajanja i složenosti krivičnog postupka.</span>
</p>
<p class="p4"></p>
<p class="p4">
<span>Imajući u vidu navedeno, primjenom citiranih zakonskih propisa, odlučeno je kao u izreci presude.</span>
</p>
<p class="p5">
<span>	</span>
</p>
<p class="p3">
<span>OSNOVNI SUD U PODGORICI                                                                                               Dana 05.09.2013. godine</span>
</p>
<p class="p1">
<span>S U D I J A    </span>
</p>
<p class="p1">
<span>Đuković Goran s.r.   </span>
</p>
<p class="p4">
<span>PRAVNA POUKA:</span>
</p>
<p class="p4">
<span>Protiv ove presude može se izjaviti žalba u roku</span>
</p>
<p class="p4">
<span>od 8 dana od dana prijema pismenog otpravka,</span>
</p>
<p class="p4">
<span>Višem sudu u Podgorici a preko ovog suda.</span>
</p>
<p class="p4"></p>
<p class="p4">
<span>Z.T.O. Maraš Ana</span>
</p>
<p class="p6"></p>


</body>