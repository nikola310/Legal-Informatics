<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
</style>
</head>
<body class="b1" style="background: #aaa;">
<div class="window1">
<div class="page1">
<p style="text-align:right">
<span></span>
</p>
<p>&nbsp;</p>
<p>&nbsp;</p>
<p>&nbsp;</p>
<p style="text-align:right">
<span>K.br.430/16</span>
</p>
<p style="text-align:center;">
<span>U IME CRNE GORE</span>
</p>
<p>
<span>OSNOVNI SUD U PODGORICI, po sudiji Goranu Đukoviću, uz učešće zapisničara Sanje Radević, u krivičnom predmetu protiv okrivljenog B.S., zbog krivičnog djela nasilje u porodici ili u porodičnoj zajednici iz čl. 220 st.3 u vezi st.1 i 2 Krivičnog zakonika Crne Gore, odlučujući po optužnom predlogu Osnovnog državnog tužilaštva Kt.br.814/16 od 05. jula 2016. godine ( izmijenjenog na glavnom pretresu), koji je zastupala Državni tužilac u Osnovnom državnom tužilaštvu Jelena Protić, nakon glavnog i javnog pretresa održanog dana 03.09.2016. godine, u prisustvu stranaka i branilaca okrivljenog B.S., advokata Ć. F. i B.Z., donio je i dana 05.10.2016. godine, javno objavio</span>
</p>
<p>&nbsp;</p>
<p style="text-align:center;">
<span>P R E S U D U</span>
</p>
<p>
<span>Okrivljeni: B.S., od oca A.i majke M., rođene Š., rođen ... godine u B., sa prebivalištem u P., ul. P. bb, državljanin Crne Gore, oženjen, otac troje djece, pismen, sa završenom srednjom školom, lošeg imovnog stanja, neosuđivan,</span>
</p>
<p>&nbsp;</p>
<p style="text-align:center;">
<span>Kriv je</span>
</p>
<p>
<span>Zato što je:</span>
</p>
<p>
<span>Dana 22.06.2016. godine, oko 12,45 časova, u porodičnoj kući u ul. P. bb u P., svjestan svog djela čije je izvršenje htio, znajući da je njegovo djelo zabranjeno, primjenom grubog nasilja narušio tjelesni integritet člana svoje porodice- supruge oštećene B.Su., na način što je šakom udario u predjelu lijevog uha, a zatim rukama i nogama više puta udario po glavi i tijelu, da bi je potom svjestan svog djela čije izvršenje je htio sredstvom podobnim da tijelo teško povrijedi ili zdravlje teško naruši- kaišem, više puta udario po leđima, a zatim je uhvatio rukama za vrat i stezao, kojom prilikom je oštećena zadobila tešku tjelesnu povredu u vidu rascjepa bubne opne lijevog uha, višestukih krvnih podliva u predjelu oba uha, desne očne duplje, desne sljepoočnice, obije strane vrata, središnjeg dijela leđa, obje podlaktice, obje nadlaktice i obje natkoljenice, ogrebotina lijeve strane lica i lijevog zaušnog predjela, pri čemu je u odnosu na težu posljedicu tešku tjelesnu povredu postupao sa svjesnim nehatom, jer je bio svjestan da ovakvom radnjom oštećenoj može nanijeti tešku tjelesnu povredu, ali je olako držao da do toga neće doći,</span>
</p>
<p>
<span>čime je izvršio krivično djelo nasilje u porodici ili u porodičnoj zajednici iz čl. 220 st. 3 u vezi st. 1 i 2 Krivičnog zakonika Crne Gore,</span>
</p>
<p>
<span>Pa sud okrivljenog, primjenom citiranih zakonskih propisa i čl. 3, 4, 5, 13, 15, 32, 36, 42, 45, 46 i 51 Krivičnog zakonika Crne Gore i čl. 226, 299, 239 i 374 Zakonika o krivičnom postupku</span>
</p>
<p style="text-align:center;">
<span>Osuđuje</span>
</p>
<p>
<span>Na kaznu zatvora u trajanju od 6 (šest) mjeseci u koju se uračuna vrijeme provedeno u pritvoru od 22.06.2016. godine od 14,00 časova, kao dana i časa lišenja slobode, pa nadalje.</span>
</p>
<p>
<span>Oštećena B.Su., radi ostvarenja imovinsko- pravnog zahtjeva, upućuje se na parnični postupak.</span>
</p>
<p>
<span>Obavezuje se okrivljeni da ovom sudu na ime troškova postupka uplati novčani iznos od 104,50 eura, u roku od 15 dana po pravosnažnosti presude.</span>
</p>
<p>&nbsp;</p>
<p style="text-align:center;">
<span>O b r a z l o ž e nj e</span>
</p>
<p>
<span>Optužnim predlogom Osnovnog državnog tužilaštva Kt.br.814/16 od 05. jula 2016. godine, okrivljenom B.S. stavljeno je na teret krivično djelo nasilje u porodici ili u porodičnoj zajednici iz čl. 220 st. 3 u vezi st. 1 i 2 Krivičnog zakonika Crne Gore. Zastupnik optužbe, prije završne riječi, izmijenila je činjenični opis optužnog akta, na način kao u izreci presude. U konačnom, ostala je pri izmijenjenom optužnom predlogu, pa je predložila sudu da okrivljenog oglasi krivim i osudi po zakonu, kao i da mu nakon izricanja presude produži pritvor, po istom pritvorskom osnovu po kome je i određen.</span>
</p>
<p>
<span>Iznoseći odbranu na glavnom pretresu, okrivljeni se branio da se sa oštećenom upoznao preko face book-a, pa je sa istom zaključio brak 15. februara 2016. godine. Nakon 15 dana oštećena je počela da se ponaša čudno. Kritičnog dana, u jutarnjim časovima ustao je i spremio doručak, pa je zatim ustala i oštećena. Tu je bila i njegova kćerka iz prvog braka D., pa je oštećena počela agresivno da se ponaša prema D., tako što je istu gađala torbicom od šminke i krenula da je udari, što nije mogao dozvoliti, pa je oštećenu uhvatio svojom rukom za njenu ruku, kako bi odbranio kćerku. Oštećena je nastavila da se ponaša agresivno, pa je svojom glavom udarala u vrata do dnevnog boravka, a da i dan danas na vratima postoji rupa. Nakon toga oštećena se udarala šerpom za kuvanje po svom tijelu pa se „valjala“ niza stepenice drugog sprata. Tom prilikom oštećena je kazala da je prethodnog supruga zatvorila na istu foru i priprijetila mu da će i njega „zatvoriti“. Zatim je oštećena uzela nož i istim napala njegovu kćerku D.. Nakon što je oštećena napala nožem njegovu kćerku D., ista je pobjegla napolje, a da je to vidio njegov komšija B., koji je rekao da će svjedočiti ako treba. Da se sve to odvijalo pred njegovim bratom E., snahom Dž. i njegovom majkom M.. Nadalje, kada se oštećena smirila, tražila je 50 eura za kartu, koji novac joj je dao, i povezao na Autobusku stanicu. Dolaskom na stanicu, oštećena je vijdela da ima autobus u 15,05 časova, i kazala da je kasno da putuje i da će putovati sljedećeg dana u jutarnjim časovima. Zatim je automobilom vratio kući, kada je oštećena saopštila da je svojoj sestri poslala poruku i da je ista zvala policiju. Tada je rekao da nema potrebe da zove policiju i da se sama povrijedila. Čuo je da je „ prije deset dana“ , oštećena došla ispred njegove porodične kuću i da je pokušala da udari njegovo dijete A.. Nadalje je istakao da kada joj dođe kriza oštećena  „zapjenuša“.</span>
</p>
<p>
<span>Iznoseći odbranu u prethodnom postupku, okrivljeni se branio da je sa suprugom S. u braku od februara mjeseca 2016. godine. Da žive u porodičnoj kući u Ulici P. u P., sa njegovom djecom iz prethodnog braka D., A. i D.. Kritičnog dana,  negdje oko 11,00 časova, krenuo je na posao, odnosno krenuo je da jednom čovjeku izvedi radove moleraja. Kada je izlazio iz kuće, S. je rekla „ako dođe tvoja kćerka D. u ovu kuću, svu kosu ću joj sa glave isčupati“, na što je rekao „ nemoj da je diraš slučajno, jer ako je budeš dirala ja ću se odmah vratiti“. Nakon što je odmakao nekih 100 metara, od oštećene je zaprimio poruku sljedeće sadržine „napuni mi račun na telefon, govno jedno ubiću vas sve“. Zatim je otišao do prodavnice gdje je kupio materijal za izvođenje radova, pa je nakon toga obavijestio čovjeka sa kojim se prethodno dogovorio, da tog dana neće moći izvoditi dogovorene radove, pa se oko 12,00 časova vratio kući. Čim je ušao u kuću za njim je ušla i D., nakon čega je S. uzela torbicu i istom gađala D., da bi zatim S. prišla D. i krenula da je čupa za kosu, istovremeno joj govoreći „ kurvo od kurve“. Tada je prišao S. koju je makao od D., kada je S. udarila kako njega tako i D.. To je trajalo nekih 5 do 6 minuta, kada je uspio da ugura S. u sobu. Nakon par minuta S. je izašla iz sobe i kazala da je zvala sestru u Nj. i da joj je sestra kazala da pozove policiju. Ubrzo je došla policija koja je i njega i S. privela. Istako je da je njegova supruga agresivna i da kada je uhvati ta agresivnost ne razmišlja svojom glavom. Da oštećenoj nije uputio riječi „ubiću te ja ću da te odrobijam“.</span>
</p>
<p>
<span>Upitan da pojasni razliku u kazivanju u prethodnom postupku i na glavnom pretresu, gdje je izjavio da je oštećena, između ostalih načina, napadala njegovu kćerku nožem, koju činjenicu nije pominjao u prethodnom postupku, izjavio je da mu tužilac nije dozolio da da izjavu, da ga je pitao dva – tri pitanja i „to je to“.</span>
</p>
<p>
<span>Branilac okrivljenog, advokat Ć. F., u završnoj riječi, je istakao da smatra da je okrivljeni postupao u nužnoj odbrani, pa je predložio sudu da njegovog branjenika oslobodi od optužbe, u kome slučaju je zatražio troškove postupka. No, ako bi sud našao krivicu okrivljenog, predočio je da na strani okrivljenog postoji niz olakšavajućih okonosti koje opravdavaju blaže kažnjavanje, kao i da sud okrivljenom ukine pritvor, nakon izricanja presude.</span>
</p>
<p>
<span>Drugi branilac okrivljenog, advokat B. Z., u završnoj riječi, istakao je da na strani okrivljenog stoji niz olakšavajućih okolnosti, pa je predložio sudu da okrivljenom ukine pritvor imajući u vidu činjenicu da je okrivljeni samohrani otac troje maloljetne djece.</span>
</p>
<p>
<span>Sud je u dokaznom postupku saslušao svjedok- oštećenu B.Su., pročitao je iskaz svjedoka - oštećene B.Su., sa zapisnika u prethodnom postupku Kt.br.814/16 od 24. juna 2016. godine, pročitao je izvještaj ljekara specijaliste KCCG na ime B.Su., broj protokola 1970 od 22.06.2016. godine, izvršio je uvid u RTG nalaz za oštećenu, izdat od Centra za radiološku dijagnostiku od 22.06.2016. godine, pročitao je izvještaj ljekara specilite KCCG, na ime oštećene, broj protokola 12087 od 22.06.2016. godine, pročitao je nalaz i mišljenje vještaka za sudsku medicinu dr Š. M. od 26.06.2016. godine,  saslušao istog vještaka,saslušao je svjedoke B. M., mldb B.D., B. E., B. D. i K. E., pročitao je dopis Informacionog odjeljenja Osnovnog suda u Podgorici od 15.09.2016. godine, izvršio je uvid u potvrdu Advokatske komore Crne Gore broj 694/16 od 14.09.2016. godine i pročitao je izviod iz Ke za okrivljenog, izdat od Osnovnog suda u Podgorici pod poslovnom oznakom Ke.br.1217/2016.</span>
</p>
<p>
<span>Sud je odbio predlog branioca okrivljenog, advokata Ć. F., da se iz spisa predmeta izdvoji zapisnik o saslušanju svjedoka - oštećene B.Su. Kt.br.814/16 od 24. juna 2016. godine, jer je po ocjeni suda sastavljen u skladu sa odredbama Zakonika o krivičnom postupku i pravno je valjan dokaz, a na istom se može temeljiti sudska odluka, no, o ovom spornom pitanju biće naknadno više riječi.</span>
</p>
<p>
<span>Saslušana na glavnom pretresu, svjedok - oštećena S. B., kao privilegovani svjedok, koristila je svoje zakonsko pravo i nije željela da svjedoči u predmetnoj pravnoj stvari, pa je sud pročitao njen iskaz iz prethodnog postupka, u skladu sa odredbom čl. 109 st. 3 Zakonika o krivičnom postupku. </span>
</p>
<p>
<span>Iz iskaza svjedoka - oštećene B.Su.,  u prethodnm postupku, proizilazi da je sa surugom S. u braku, negdje od sredine februara 2016. godine. Pojasnila je da žive u naselju K. u porodičnoj kući, sa djecom njenog supruga iz prethodnog braka. Dana 21.06.2016. godine, u večernjim časovima, zatekla je S. kako razgovara telefonom sa bivšom ženom, pa mu je rekla da mora da izabere ili nju ili bivšu ženu, kada je S. fizički nasrnuo na nju i nekoliko puta udario. Dana 22.06.2016. godine, negdje između 12 - 13 časova, opet je zatekla S.kako razgovara putem telefona sa bivšom ženom, pa je kazala da hoće da se vrati u N. P.. Izjavila je da S. tada krenuo da je bije, i to najprije je udario stisnutom pesnicom u predjelu uha a zatim rukama i nogama svuda po glavi i tijelu. Takođe je udarao kaišem po leđima, a zatim uhvatio rukama za vrat i davio, uhvatio za kosu i vukao po podu do spavaće sobe. Dok je tukao uputio joj je riječi „ ubiću te, ja ću da te odrobijam“. Nekako je uspjela da pošalje poruku sestri koja živi u Nj. i koju je zamolila da pozove policiju. Nedugo zatim došla je policija koja je i S. i nju povela u stanicu policije. Nadalje je izjavila da od kada je u braku S., da je isti u više navrata tukao i da joj je prijetio, da se ne osjeća bezbjedno jer joj je okrivljeni u predmetnom događaju uputio riječi „ubiću te ja ću da te odrobijam“. Pridružila se krivičnom gonjenju i postavila je imovinsko - pravni zahtjev. </span>
</p>
<p>
<span>Iz izvještaja ljekara specijaliste KCCG na ime oštećene od 22.06.2016. godine, broj protokola 12087, proizilazi da je istog dana B.Su. pregledana u Urgentnom centru Crne Gore, te da je konstatovana dijagnoza na latinskom jeziku Haemathoma multiplicia reg. capitis, coli, dorsi thoracis, antebrachii et brachhi bill. Et femoris bill.</span>
</p>
<p>
<span>Iz nalaza i mišljenja sudskog vještaka medicisnke struke dr Š. M. do 26.06.2016. godine, proizilazi da je u predmetnom događaju, oštećena B.Su. zadobila sljedeće povrede: Rascijep bubne opne lijevog uha, višestruki krvne podlive u predjelu: oba uha, desne očene duplje, desne sljepoočnice, obije strane vrata, središnjeg dijela leđa, obije podlaktice, obije nadlaktice( dužine 4 cm 8 cm), ogrebotine lijeve strane lica li lijevog zaušnog predjela. Da su navedene povrede posljedica višekratnog dejstva (više udaraca) tupinom zamahnutog mehaničkog oruđa ( moguće i pesnica i kožni kaiš), na odgovarajuće predijele tijela. Rascijep bubne opne mogao je nastati jakim udarcem otovrenom šakom po lijevoj ušnoj školjci. Povrede nadlaktica i podlaktica mogle su nastati i kao tzv. odbrambene povrede. Povrede vrata mogle su nastati stiskanjem prstima šaka. Navedene ogrebotine mogle su nastati kao posljedica grebanja noktima šaka.  Da navedeni krvni podlivi i ogrebotine predstavljaju, i pojedinačno i u svom zbiru, laku tjelesnu povredu, a rascjep bubne opne predstavlja tešku tjelesnu povredu. Dakle, u vrijeme odigravanja predmetnog događaja B.Su. je zadobila tešku tjelesnu povredu.</span>
</p>
<p>
<span>Nadalje iz nalaza i mišljena proizilazi da su pregledom kod B.Su. ustanovljeni krvni podlivi u predjelu leđa, butina i podlaktica koji su nastali najmanje pet dana (zelenkaste boje) prije pregleda od 22.06.2016. godine, da su posljedica više udaraca tupinom zamahnutog mehaničkog oruđa, a predstavljaju i pojedinačno i u svom zbiru, laku tjelesnu povredu. Nadalje, da bol predstavlja simptom, ne povredu.</span>
</p>
<p>
<span>Iz iskaza svjedoka B. N., proizilazi da obavlja posao Državnog tužioca u Osnovom držanom tužilaštvu i da je istinito sve što je navedeno kao konstatacija na zapisnku o saslušanju oštećene u prethodnom postupku. Da je koliko se sjeća zvao i jednog i drugog advokata okrivljenog i da je to praksa u njegovom radu.</span>
</p>
<p>
<span>Saslušan na glavnom pretresu, sudski vještak medicinske struke dr Š. M., je ostao pri osnovnom nalazu i mišljenju, pa je pojasnio da nije moguće da je oštećena B.Su. povrede nanijela sama sebi, a da to tvrdi na osnovu medicinskih karakteristka povreda (vrsta, lokalizacija, veličina). U stavu 4 osnovnog nalaza je naveo povrede koje su nastale prije predmetnog događaja i koje je jasno razgraničio od povreda iz predmetnog događaja.</span>
</p>
<p>
<span>Saslušan na glavnom pretresu, svjedok K. E., istakao je da se kritičnog dana nalazio u dvorištu porodične kuće sa svojom porodicom. Da je u jednom trenuku čuo galamu, koja je dopirala iz kuće B.. Čuo je glas B. D., koja je izašla iz stana u prizemlju i otrčala na sprat kuće. Zatim je vido da je iz prizemlja kuće izašla B.Su., koja je u ruci imala nož i koja je napravila dva do tri koraka sa nožem okrenutim ka B. D.. Da je zatim, kada ga je ugledala, B.Su. okrenula i ušla u prizemlje kuće. Zatim je na pitanje branioca izjavio da je oštećena sa nožem u ruci pričala non stop i da je rekla „ kurve, kurve“, a upitan da pojasni razliku u slobodnom izlaganju i djelu iskaza datom na pitanje odbrane, svjedok je istakao da je tačno da je B.Su. tom prilikom izgovarala riječi „ kurve, kurve“.</span>
</p>
<p>
<span>Saslušana na glavnom pretresu, svjedok B. M., navela je da se kritičnog dana njen sin obratio tada njenoj snahi i rekao joj da će da radi fasadu na nečijoj kući, da ne može da trpi galamu, na šta je oštećena kazala „ako ti odeš, a ne vratiš se odmah, ja ću napraviti krvoproliće“. Pojasnila je da oštećana mrzi njenu unuku, odnosno kćerku okrivljenog iz prethodnog braka. Da se kritičnog dana oštećena obratila kćerki njenog sina iz prethodnog braka riječima „kurvo od kurve“. Nadalje je izjavila da je nakon toga njen sin S. otišao da kupi materijal kako bi radio neku fasadu, dok je oštećena ostala kući. Da nije prošlo mnogo vremena kada je oštećena njenom sinu poslala poruku, da ukoliko se odmah ne vrati da će „zaklati“ D.. Nadalje, kada je njen sin otišao da kupi materijal za fasadu, sjeća se da se njena snaha latila noža, pa je kuhinjskim nožem pojurila D., koja je pobjegla uz stepenice na sprat kuće, a da je sve to vidio komšja E., koji je bio ispred kuće. Nije prošlo mnogo vremena kada je kući došao S., koji je ušao na prvi spat kuće, a za njim je ušla u njena unuka D., pa je oštećena uzela torbicu sa šminkom, kojom je gađala i pogodila D., u predjelu ramena. Zatim je oštećena udarala njenog sina i unuku, dok je unuku vukala za kosu. Pojasnila je da njen sin nije udarao oštećenu. Pojasnila je da je oštećena u sobi „latila“ šerpu kojom je samu sebe udarala, da  je udarala glavom u vrata, čupala štekere i lomila šifonjere.</span>
</p>
<p>
<span>Saslušan na glavnom pretresu, svjedok B.E., naveo je da je kritičnom dana sa svojom suprugom, oko 11,00 časova, pošao do kuće svog brata B.S.. Sjeća se da brata nije zatekao kući i da jer je isti pošao da pogađa molerski posao. Nadalje, sjeća se da je kćerka njegovog brata D. bila u svojoj sobi, pa da je u jednom trenutku došla u kuhinju, </span><span>kada je oštećena uputila riječi neprimjerene sadržine, te da je B.Su. uzela nož iz kuhinje i sa istim pojurila D., koja je izašla na ulazna vrata i pobjegla na drugi sprat kuće. Nakon dvadesetak minuta došao je njegov brat, a za njim u prizemlje kuće je ušla D.. Tada je S. opsovala D. riječima „ kurvo od kurve“, pa je rekla i da će joj isčupati kosu, kada je S.stao između S. i D. i kada je S. udarala i S. i D.. S. je zatim odgurnuo, pa je S. pošla u sobu. Nakon nekih pet minuta, S. je počela da „bije“ nogama u sobna drvena vrata, a šerpama je udarala sama sebe po glavi. </span>
</p>
<p>
<span>Saslušana na glavnom pretresu, svjedok B. Dž., izjavila je da je kritičnog dana, oko 11,30 časova, sa svojim suprugom došla u kuću svog djevera, koja se nalazi u Ulici P.. Sjeća se da je njen djever pošao iz kuće, ali da se vratio. Vidjela je kako S. tuče D., kćerku iz prvog braka B.S.a. Sjeća se da je S. gađala D. torbicom od šminke, da je vrijeđala, a u jednom trenutku kada je D. pošla u kuhinju da jede, da je S. uzela nož i istim pojurila D., koja je pobjegla na sprat kuće, dok je S. bacila nož pred terasu. Pojasnila je da su se svi plašili S. i da je bila agresivna. Da kada su S. i D. ušli u kuću, S. tukla D. i vukla za kosu, dok je S. štiteći dijete, S. uvukao u sobu. Nakon pet minuta je vidjela kako S. udara nogama u vrata, izgovarajući riječi „vi će te ovo platiti“. Da njen djever oštećenu nije udario bilo čim.</span>
</p>
<p>
<span>Saslušana na glavnom pretresu, maloljetna svjedokinja B.D., izjavila je da je kritičnog dana njen otac pošao da kupi materijal, dok je ona ostala u svojoj sobi, pa je zatim iz sobe pošla u kuhinju da jede. U kuhinji je bila S., koja joj je uputila vulgarne riječi, pa je S. uzela kuhinjski nož sa kojm je jurila, te je pobjegla na sprat kuće. Negdje oko 12,00 časova u kuću je došao njen otac,  pa se spustila u prizemje gdje je bila i S.. Zatim je S. uzela punu torbu svoje šminke kojom je gađala i uputila riječi „kurvo od kurve“, krenula da je počupa za kosu, kada je S. stao između njih, u kom trenutku je S. udarala kako nju tako i S.. Zatim je S.uspio da uvuče S. u njenu sobu, kada je S. šerpom udarala samu sebe u glavu, koji momenat nije vidjela, ali da joj je to rekao otac S.. </span>
</p>
<p>
<span>Iz citirenaog izvoda iz KE za okrivljenog, proizilazi da okrivljeni ne prolazi kroz kaznenu evidenciju.</span>
</p>
<p>
<span>Iz citirane potvrde Advokatske komore od 14.09.2016. godine, proizilazi da advokati Ć. B. i Ć. F. imaju registrovan jedan broj fiksnog telefona, adovkat Ć. B. jedan broj mobilnog telefona, dok adovkat Ć. F. ima registrovana dva broja mobilnih telefona.</span>
</p>
<p>
<span>Okrivljeni B.S., tokom čitavog postupka, negirao je izvršenje krivičnog djela. U bitnom, u svakoj fazi postupka, branio se da prema oštećenoj, kao članu porodice - supruzi, nije primijenio grubo nasilje, niti je oštećenu udarao, dakle, da nije ostvario ni dvije kvalifikatorne okolnosti osnovnog krivičnog djela nasilje u porodici ili u porodičnoj zajednici. Nadalje, da je kritičnom prilikom oštećena napala njegovu maloljetnu kćerku iz prvog braka, koju je vrijeđala, udarala, vukala za kosu. Na glavnom pretresu, istakao je da je oštećena napala i jurila njegovu kćerku iz prvog braka kuhinjskim nožem, dok tu činjenicu nije pominjao u prethodnom postupku, pa upitan da pojasni razlike u kazivanju u odnosu na tu činjenicu, izjavio da ostaje pri navodima svoje odbrane na glavnom pretresu, navodeći da mu u prethodnom postupku tužilac nije dozvolio da iznosi odbranu. Ova razlika u kazivanju okrivljenog nije bez značaja, jer se zaista ne može prihvatiti da u prethodnom postupku okrivljeni nije naveo tako jednu bitnu činjenicu o kojoj govori na glavnom pretresu, a to je da je oštećena nožem jurila njegovu kćerku i da je otjerala iz prizemja na sprat kuće. Iz zapisnika o saslušanju </span><span>okrivljenog u prethodnom postupku, može se vidjeti da su ispoštovane sve procesne garancije prilikom saslušanja okrivljenog, tako da su paušalni navodi okrivljenog u smislu upiranja na validnost ovog zapisnika kao izvora saznanja određenih činjenica. Odbranu okrivljenog, tokom čitavog postupka, sud je cijenio kao neistinutu i sračunatu na izbjegavanje krivice, a njegova odbrana obesnažena je iskazom svjedoka -  oštećene B.Su. iz prethodnog postupa, koji sud cijeni kao istinit, i u kome se ova oštećena na nedvosmislen način izjasnila da je okrivljeni prema njoj, kao članu porodice - supruzi primijenio grubo nasilje, da je udarao rukama i nogama po glavi i tijelu, kaišem po leđima, da je hvatao rukama za vrat. Iskaz oštećene potvrđen je nalazom i mišljenjem vještaka medicinske struke dr Š.M., pogotovu mehanizmima nastanka, kako teške tjelesne povrede, tako i lakih tjelesnih povreda koja je oštećena zadobila kritične zgode, kao i izjašnjenjem vještaka dr Š., koji je izjavio da povrede kod oštećene, koje su bliže predstavljene izrekom presude, nijesu mogle nastati samopovrjeđivanjem, kako je to uporno tvrdio okrivljeni i kako su to u saglasnim iskazima navodili svjedoci B. M., B. E., B. Dž. i mldb. svjedokinja B. D., koji su podupirali odbranu okrivljenog, i to da je oštećena kritičnom prilikom napala maloljetnu kćerku okrivljenog, a iskazi ovih svjedoka (kojima sud nije mogao pokloniti vjeru) su demantovani, prvestveno iskazom oštećene iz prethodnog postupka, a zatim i medicinskom dokumentacijom za oštećenu i nalazom i mišljenjem kao i izjašnjenjem vještaka medicinske struke. Nalaz i mišljenje vještaka medicinske struke dr Š., sud je cijenio kao stručan, dok je kao objektivno cijenio izjašnjenje istog vještaka. I svjedok K. E. podupire odbranu okrivljenog, navodeći da je vidio kako je oštećena jurila maloljetnu D. kuhinjskim nožem u ruci, koji iskaz je demantovan iskazom oštećene, i za sud neprihvatljiv, a upodobljen je iskazima svjedoka: brata, snahe, kćerke i majke okrivljenog, koji su imali itekako interesa da pomognu okrivljenom u cilju izbjegavanja krivice. </span>
</p>
<p>
<span>Branioci su tražili da se iskaz svjedoka oštećene iz prethodnog postupka izdvoji iz spisa predmeta, navodeći da je sačinjen u suprotnosti sa odredba ZKP - a, navodeći da nijesu bili obaviješteni o saslušanju oštećene. Iz sadržine zapisnika se vidi da je na njemu konstatovano da branioci ne prisustvuju saslušanju, jer nijesu dostupni na brojeve telefona poznate tužilaštvu, a saslušan na glavnom pretresu u svojstvu svjedoka postupajući tužilac B. N., izjavio je da je sve što je navedeno na zapisniku tačno. Sud je iskaz svjedoka B. N., cijenio kao istinit, pa to što je iz potvrde Advokatske komore utvrđeno da branioci Ć. imaju jedan fiksni i tri mobilna telefona, ne dovodi u pitanje vjerodostojnost iskaza svjedoka B., koji je toj fazi postupka nije stranka. Sud je odbio predlog branioca da se od nadležnog operatera telefonije pribavi podatak da li je tužilac pokušao pozvati branioce, jer je provođenje tog dokaza nepotrebno, pa zbog svega navedenog, sud smatra, da je citirani zapisnik pravno valjan dokaz i da se na njemu može temeljiti sudska odluka. </span>
</p>
<p>
<span>Okrivljeni je kritičnom prilikom prema članu svoje porodice - supruzi, primijenio grubo nasilje, a da je to nasilje zaista grubo ukazuju i tjelesne povrede koje je oštećena kritičnom prilikom zadobila.</span>
</p>
<p>
<span>Cijeneći subjektivni odnos okrivljenog prema osnovnom krivičnom djelu nasilje u porodici ili u porodičnoj zajednici iz čl. 220 st. 1 KZCG, sud je utvrdio da je okrivljeni bio svjestan da primijenjuje grubo nasilje prema članu svoje porodice, supruzi - ovdje oštećenoj, pa je to i htio, te je osnovno krivično djelo izvršio sa direktnim umišljajem, </span><span>kojim oblikom visnosti je izvršio i kvalifikatornu okolnost iz st. 2 predmetnog krivičnog djela, dok je u odnosu  na težu posljedicu -  tešku tjelesnu povredu kod oštećene bio svjestan da primjenom grubog nasilja, prema članu svoje porodice, istoj može nanijeti tešku tjelesnu povredu, ali je olako držao da do toga neće doći, pa je u odnosu na težu posljedicu - tešku tjelesnu povredu, postupao sa svjesnim nehatom, koje oblike vinosti je sud utvrdio iz iskaza oštećene u prethodnom postupku, kao i iz nalaza i mišljenja vještaka medicinske struke dr Š. M..</span>
</p>
<p>
<span>Nije u pravu branilac okrivljenog, advokat Ć. F., kada navodi da je okrivljeni kritične prilike postupao u nužnoj odbrani, jer je iz iskaza oštećene u prethodnom postupku utvrđeno da nije napadala kćerku okrivljenog iz prvog braka, a iskaz oštećene je potvrđen nalazom i mišljenjem vještaka medicinske struke, kao i izjašnjenjem vještaka Š., koji se eksplicitno izjasnio da povrede kod oštećene nijesu mogle nastati samopovrjeđivanjem, kako je to tvrdio okrivljeni i svjedoci B. M., D., E. i Dž., pa u konkretnom slučaju ne može biti ni govora o primjeni instituta nužne odbrane.</span>
</p>
<p>
<span>Odlučujući o kazni za okrivljenog, sud je cijenio sve okolnosti iz čl. 42 KZCG, koje utiču da kazna bude manja ili veća, pa je u odsustvu otežavajućih okolnosti, kao olakšavajuću na strani okrivljenog cijenio raniju neosuđivanost, koju je utvrdio iz citiranog izvoda iz KE, pa je navedenu olakšavajuću okolnost okrivljenog, sud cijenio kao naročito olakašavajuću i okrivljenom ubažio kaznu po mjeri, osnovom čl. 45 st. 1 tač. 3 KZCG poštujući granice ublažavanja kazne iz čl. 46 st. 1 tač. 4 KZCG, pa je sud okrivljenog osudio na kaznu zatvora u trajanju od šest mjeseci, u koju je osnovom čl. 51 st. 1 KZCG uračunao vrijeme provedenu u pritvoru (kao u izreci presude), nalazeći da se ovakvom kaznom ima ostvariti svha kažnjavanja iz čl. 32 st. 2 KZCG, u okviru opšte svrhe izricanja i propisivanja krivičnih sankcija iz čl. 4 st. 2 KZCG. </span>
</p>
<p>
<span>Ovdje valja istaći da je činjenjica da je okrivljeni otac troje maloljetne djece, ne može cijeniti kao olakšavajuća okolnost u ovom slučaju, iz prostog razloga što je ovo krivično djelo (za koje je okrivljeni oglašen krivim), usmjereno protiv braka i porodice, pa ne bi bilo pravilno tu okolnost okrivljenom cijeniti kao olakšavajuću, bez obzira na zakonsku obavezu okrivljenog da izdržava troje maloljetne djece.</span>
</p>
<p>
<span>Sud je odluku o imovinsko - pravnom zahtjevu, temeljio na odredbi čl. 239 st. 2 Zakonika o krivičnom postupku, pa je oštećenu B.Su., radi ostvarenja imovinsko - pravnog zahtjeva, uputio na parnični postupak, jer podaci ovog postupka ne pružaju pouzdan osnov za dosuđenje imovinsko - pravnog zahtjeva. </span>
</p>
<p>
<span>Sud je odluku o troškovima postupka, temeljio na odredbi čl. 229 st. 1 Zakonika o krivičnom postupku, pa je obavezao okrivljenog da na ime troškova postupka ovom sudu uplati novčani iznos od 104,50 eura, u roku od 15 dana po pravosnažnosti presude. Troškovi postupka se odnose na ime nagrade vještaku medicinske struke. Visinu paušala, kao u izreci presude, sud je odmjerio shodno imovnom stanju okrivljenog i dužini trajanja postupka.</span>
</p>
<p>
<span>Sa izloženog, odlučeno je kao u izreci presude.</span>
</p>
<p style="text-align:center;">
<span>OSNOVNI SUD U PODGORICI</span>
</p>
<p style="text-align:center;">
<span>Dana 05.10.2016. godine</span>
</p>
<p style="text-align:right">
<span>SUDIJA </span>
</p>
<p style="text-align:right">
<span>Goran Đuković</span>
</p>
<p>
<span>DN - a:</span>
</p>
<p>
<span>- ODT - u Podgorica,</span>
</p>
<p>
<span>- okrivljenom dopisom u Istražni zatvor,</span>
</p>
<p>
<span>- braniocima okrivljenog: adv. B. Z., adv. Ć. F. i adv. B.</span>
</p>
<p>&nbsp;</p>
<p>
<span>Postupljeno dana__________________</span>
</p>
<p>
<span>Namještenik suda______________</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>
<span>PRAVNA POUKA: Protiv ove presuda može se izjaviti žalba u roku od 8 dana od dana prijema pisanog opravka iste Višem sudu u Podgorici, a preko ovog suda.</span>
</p>
<p>&nbsp;</p>
<p style="text-align:center;">
<span>ZTO: Sanja Radević</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
</div>
</div>


</body>