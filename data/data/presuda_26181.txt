<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 0.82708335in 0.82708335in 0.82708335in 0.82708335in;}
.p1{text-align:center;hyphenate:auto;font-family:Calibri;font-size:11pt;}
.p2{text-align:end;hyphenate:auto;font-family:Times New Roman;font-size:14pt;}
.p3{text-align:center;hyphenate:auto;font-family:Times New Roman;font-size:14pt;}
.p4{text-align:justify;hyphenate:auto;font-family:Times New Roman;font-size:14pt;}
.p5{text-align:justify;hyphenate:auto;font-family:Arial;font-size:14pt;}
.s1{font-weight:bold;font-style:italic;}
.s2{font-weight:bold;}
.s3{font-family:Arial;}
</style>
<meta content="ivana.durkovic" name="author">
</head>
<body class="b1 b2">
<p class="p1">
<!--Image link to '0.png' can be here-->
</p>
<p class="p2">
<span class="s1">K.br.139/2012</span>
</p>
<p class="p3"></p>
<p class="p3">
<span class="s1">U IME CRNE GORE</span>
</p>
<p class="p4"></p>
<p class="p4">
<span class="s1">VIŠI SUD U PODGORICI</span><span>, kao prvostepeni krivični, po sudiji pojedincu Vesni Pean, uz učešće Borke Jelenković, kao zapisničara, u krivičnom postupku koji se vodi protiv L.D.</span><span class="s2"> </span><span> koga brani M. B., advokat iz P., zbog krivičnog djela neovlašćena proizvodnja držanje i stavljanje u promet opojnih droga iz člana 300 st. 1 Krivičnog zakonika, po optužnici Višeg državnog tužioca u Podgorici Kt.br.69/12 od 10.10.2012. godine, koju je na glavnom pretresu zastupala Sanja Jovićević,  zamjenik VDT-a u Podgorici, nakon usmenog, glavnog i javnog pretresa, održanog dana 19.04.2013 godine, u prisustvu zastupnika optužbe, optuženog i njegovog branioca, donio je 23.04.2013. godine i istog dana javno objavio:</span>
</p>
<p class="p3">
<span class="s1">P R E S U D U</span>
</p>
<p class="p4"></p>
<p class="p4">
<span class="s1">Optuženi:</span>
</p>
<p class="p4"></p>
<p class="p4">
<span class="s1">L. D.</span><span>, JMBG ..., od oca Lj. i majke E., rođene M., rođen ... .godine u S. M. u Republici Srbiji, sa prebivalištem u S. M.  , državljanin Republike Srbije, po zanimanju pekar i bravar, u vanbračnoj zajednici, otac troje djece, od kojih dvoje maloljetne, sa završenom srednjom prehrambenom školom-III stepen, srednjeg imovnog stanja, osuđivan: Presudom Opštinskog suda Sremska Mitrovica K.br.491/95 na jedinstvenu kaznu zatvora u trajanju od 2 godine i 2 mjeseca, zbog kriv.djela iz člana 166 stav 1 KZ RS i člana 195 stav 1 i 198 stav 1 KZ RS, Presudom Opštinskog suda Ruma K.br.238/96, na jedinstvenu kaznu zatvora u trajanju od 2 godine i 10 mjeseci, zbog kriv.djela iz člana 166 stav 1 KZ RS, Presudom Opštinskog suda Sremska Mitrovica K.br.533/99 na kaznu zatvora u tajanju od 6 mjeseci, zbog kriv.djela iz člana 166 stav 1, Presudom Opštinskog suda Sremska Mitrovica na kaznu zatvora u trajanju od 6 mjeseci, zbog kriv.djela iz člana 33 stav 1 Zakona o nabavljanju, držanju i nošenju oružja i municije, Presudom Opštinsog suda Sremska Mitrovica K.br.249/01 na kaznu zatvora u trajanju od 6 godina i 8 mjeseci zbog kriv.djela iz člana 166 stav 1 KZ RS u vezi člana 22 stav 1 KZ SFRJ, i Presudom Osnovnog suda Kotor K.br.659/09 na kaznu zatvora od 14 mjeseci, zbog kriv.djela iz člana 240 stav 1 tačka 1 u vezi člana 49 KZ. </span>
</p>
<p class="p4"></p>
<p class="p3">
<span class="s1">K R I V  J E</span>
</p>
<p class="p4"></p>
<p class="p4">
<span class="s1">Što je:</span>
</p>
<p class="p4">
<span>U toku jula mjeseca 2012.godine, u Podgorici, u toku izdržavanja kazne zatvora , u ZIKS-u Spuž, kupio radi dalje prodaje 35 tableta "SUBUTEX-a" supstance proglašene za opojnu drogu Rješenjem o utvrđivanju opojnih droga ("Sl.list SRJ" br.44/02), iako je bio svjestan da postupa neovlašćeno i protivpravno, pa je to i htio, na način što je, nakon što je njegova nevjenčana supruga Ž. D. iz A., putem Western Uniona, uplatila novac u iznosu od 1.000,00 eura, na račun I. Z., supruge Z. R., sa kojim je u paviljonu "B" ZIKS-a Spuž zajedno izdržavao zatvorsku kaznu i kome je lažno predstavio da mu je novac potreban radi kupovine tableta za trening, dao instrukcije da se predmetni novac po  prispjeću preda NN licu, koje lice je potom Z. R., kojeg je prethodno kontaktirao Z. R., predalo navedenih 35 tableta "SUBUTEX"-a, ukupne mase 14,00 grama, a ovaj njemu novac u iznosu od 1.000,00 eura, da bi zatim Z. I., nakon što joj je Z. R. predao označene tablete, po prethodno dobijenim instrukcijama od okrivljenog trebala da unese iste u prostorije ZIKS-a i dostavi ih okrivljenom, što nije učinila, već je događaj prijavila službenicima policije, dok su predmetne tablete od strane okrivljenog bile namijenjene daljoj neovlašćenoj prodaji  u prostorijama ZIKS-a, </span>
</p>
<p class="p4"></p>
<p class="p4">
<span class="s2">- čime je izvršio krivično djelo-neovlašćena proizvodnja, držanje i stavljanje u promet opojnih droga iz člana 300 stav 1 Krivičnog zakonika.</span>
</p>
<p class="p4"></p>
<p class="p4">
<span> Pa ga sud, na osnovu naprijed navedene krivičnopravne odredbe, te članova 2, 4, 5, 15, 32, 33, 36,  42, 45 i 46 Krivičnog zakonika, te člana 374 ZKP-a.</span>
</p>
<p class="p4"></p>
<p class="p3">
<span class="s1">O S U Đ U J E</span>
</p>
<p class="p4"></p>
<p class="p4">
<span class="s1">Na kaznu zatvora u trajanju od 1 (jedne) godine i 6 (šest) mjeseci,  koju će optuženi izdržati po pravosnažnosti presude.</span>
</p>
<p class="p4"></p>
<p class="p4">
<span>Na osnovu člana 75 u vezi člana 300 stav 7 Krivičnog zakonika, prema optuženom se izriče:</span>
</p>
<p class="p4"></p>
<p class="p3">
<span class="s1">MJERA BEZBJEDNOSTI ODUZIMANJA PREDMETA</span>
</p>
<p class="p4"></p>
<p class="p4">
<span>Od optuženog se oduzima pet originalnih farmaceutskih pakovanja sa natpisom "Subutex 8 mg" sa ukupno 35 tableta, ukupne mase 14,00 grama,  koje se imaju uništiti po pravosnažnosti presude.</span>
</p>
<p class="p4"></p>
<p class="p4">
<span>Dužan je optuženi na ime sudskog paušala platiti novčani iznos od 100 eura, u roku od 15 dana, po pravnosnažnosti presude, pod prijetnjom prinudnog izvršenja, a u korist Budžeta CG. </span>
</p>
<p class="p4">
<span class="s2">					</span><span class="s1">O b r a z l o ž e n j e</span>
</p>
<p class="p4"></p>
<p class="p4">
<span>Optužnicom VDT Kt.br. 69/12 od 10.10.2012. godine optuženom L. D. stavljeno je na teret da je izvršio krivično djelo neovlašćena proizvodnja, držanje i stavljanje u promet opojnih droga iz čl 300 st.1 Krivičnog zakonika pri kojoj je njen zastupnik ostao do kraja glavnog pretresa i naveo   da je provedenim dokazima na glavnom pretresu  utvrđeno da je  izvršio  predmetno krivično djelo, zbog čega je predložio sudu  da ga oglasi krivim i osudi po zakonu.</span>
</p>
<p class="p4"></p>
<p class="p4">
<span>Optuženi L. D., je negirao izvršenje krivičnog djela koje mu je stavljeno na teret i krivicu za isto, i u odbrani je naveo, da se nalazio na izdržavanju kazne zatvora u ZIKS-u, u "B" paviljonu, gdje je bio i Z. R.. Kako je iz Srbije, imao je probleme sa uplatama novca, pa se snalazio preko drugih osuđenih lica da mu nevjenčana supruga na račune sestara ili supruga osuđenih lica uplati određene iznose novca. Zbog toga je zamolio i R. da mu pomogne jer je očekivao da mu nevjenčana supruga Ž. D., koja živi u B., uplati 1.000 eura. Sa R. se dogovorio da ovaj novac bude uplaćen na žiro račun njegove supruge i da mu za tu uslugu plati 40 eura, odnosno 4. šteke cigareta. Misli, da je bilo početkom jula 2012.godine, kada je D. putem Western uniona uplatila 1.000 eura, na žiro račun Z. I., te ga je obavijestila da je novac poslala upravo iz B.. Taj novac mu je trebao za plaćanje advokata B. M., ili M. iz N.. Inače, na izdržavanju kazne zatvora se nalazio zbog osude za krivično djelo krađe, kada mu je suđeno u odsustvu i namjeravao je da pokrene postupak da bi mu se kazna smanjila. Nakon što ga je supruga obavijestila da je novac uplaćen, preko R. se počeo interesovati kada će mu I. donijeti, ili poslati novac. Bio je 29. jul, nedjelja, dan za posjete, i R. mu je rekao da će I. doći u posjetu i da će uplatiti pare. Međutim, posle završene posjete R. se nije vratio u boravak i odjednom je počela priča da on njemu nešto prijeti i njegovoj ženi, tada je izvršen pretres njegove sobe i pozvan je na razgovor od strane Uprave zatvora, a potom mu je izrečena i disciplinska mjera boravka u samici zbog navodne iznude novca. Prilikom pretresa u sobi u kojoj se nalazio sa F. O., B. D., R. A., Š. D. i još jednim licem, pronađen je mobilni telefon u kutiji, a tvrdio je da ta kutija nije bila njegova, te da on nikada nije razgovarao sa Z. I. telefonom, te da je nikada nije ni vidio. Tvrdio je da, kako nikada nije razgovarao sa njom, od nje nije tražio, niti forsirao da mu donese tablete, već se samo kod R. interesovao što se dešava sa novcem koji je njegova supruga uplatila. Poznato mu je da je D. razgovarala sa I. i da joj je I. rekla da će novac biti uplaćen za 2-3 dana, pominjala je nekog brata iz T. i sestru iz B., i da su oni trebali da pošalju neku robu i novac, a kako je on shvatio novac je bio kod I., ali ona nije bila u mogućnosti da dođe u posjetu jer ima petoro djece. Inače, njegova supruga je došla u posjetu 22.jula i tada joj je R. dao I. broj telefona, nakon čega su one razgovarale, a D. mu je rekla, kada su jedne prilike razgovarali telefonom da joj je I. slala i SMS poruke, u kojima se klela u djecu da će donijeti novac i da ništa ne brine. Tvrdio je da je sa suprugom kontaktirao preko telefonske govornice i pismima, te da nije imao mobilni telefon u ZIKS-u, da zna da inače ima mobilnih telefona u ZIKS-u, ali nije znao da li je i Z. R. imao neki mobilni telefon, jer ga lično nikada nije vidio da koristi mobilni telefon. Dalje je naveo, da on nikada nije konzumirao ni jednu opojnu drogu, da ne zna što su tablete "subutex", a za vrijeme dok je bio u ZIKS-u, čuo je pominjanje ovih tableta i iz priče je saznao da se koriste za drogiranje i za skidanje sa droge. Bilo mu je poznato da se ove tablete prodaju u ZIKS-u, ali nije znao za koji iznos, ni ko ih prodaje. Smatrao je da je moguće R. bio u kombinaciji sa nekim drugim osuđenim licem, znao je da je R. dugovao osuđenicima cigarete, kafu i druge stvari koje se mogu pozajmiti, a i korišćenje mobilnih se plaća. Tvrdio je da tokom boravka sa R. u njihovom boravku nikada ga nije maltretirao, niti vršio bilo kakav pritisak na njega, da mu nije prijetio i da je među njima sve bilo normalno do tog 29.jula. Posebno je objasnio, da su mu u ZIKS-u dali neki žiro račun na koji se mogao uplaćivati novac za osuđena lica i njegova vanbračna supruga je bila poslala 200 eura, ali su mu posle 4. mjeseca rekli da taj ček koji je dobio nije validan, da sa njim ne može da podigne novac, zbog čega je morao preko familije drugih osuđenika da koristi njihove račune kako bi mu supruga preko Western uniona uplaćivala novac, a potom je njemu uplaćivano elektronskom poštom na revers koji ima svaki osuđenik. </span>
</p>
<p class="p4">
<span> </span>
</p>
<p class="p4">
<span>Branilac optuženog je u završnoj riječi naveo, da je smatrao da će zastupnik tužbe odustati od optužbe imajući u vidu iskaz svjedoka Z. R., Z. R. i Z. I., te tražio da sud detaljno prouči njihove iskaze, jer se na osnovu istih ne može donijeti osuđujuća presuda, pa je predložio da sud donese oslobađajuću presudu jer provedenim dokazima nije utvrđeno da je optuženi učinio krivično djelo stavljeno mu na teret. </span>
</p>
<p class="p4"></p>
<p class="p4">
<span>U dokaznom postupku koji je proveden sud je neposredno saslušao svjedoke Z. R., Z. R. i Z. I., te pročitao pismene dokaze: potvrda oprivremeno oduzetim predmetima Uprave policije - PJ Podgorica-Ispostave Danilovgrad od 30.7.2012.godine na ime Z. I., potvrda o prijemu novca Western Uniona Podgorica na ime I. Z.,  izvještaj o hemijskom vještačenju Forenzičkog centra Danilovgrad broj 3181/12, izvršio se uvid u fotodokumentaciju koja čini sastavni dio izvještaja o vještačenju broj 3181/12 i pročitan je izvod iz kaznene evidencije Ministarstva unutrašnjih poslova, Direkcije policije-Policijske uprave u Sremskoj Mitrovici Str.pov.broj:235-1-1206/12 od 18.09. 2012.godine-Sremska Mitrovica. U dopuni dokaznog postupka branilac optuženog je predlagao da sud u svojstvu svjedoka sasluša Č. J., V. M., Š. D. i K. E., lica navodno prisutna kada je optuženi prijetio svjedoku Z. R., da se od Uprave KPD Spuž zatraži podatak o izvršenim posjetama optuženom za vrijeme dok je izdržavao kaznu zatvora, da se zatraži listing telefona Ž. D., da se izvrši uvid u njen telefon i eventualno izvrši vještačenje po vjetaku za telekomunikacije, kako bi se potvrdila komunikacija između nje i svjedoka R. I., da se izvrši uvid u naloge blagajni i reversi o uplatama u KPD na ime optuženog, kojim predlozima se zastupnik tužbe protivio, smatrajući ih nepotrebnim. Sud je posebnim rješenjem odbio predloge za dopunu dokaznog postupka smatrajući da je činjenično stanje dovoljno rasvijetljeno.</span>
</p>
<p class="p4"></p>
<p class="p4">
<span>Svjedok Z. R. je izjavio, da se nalazio na izdržavanju kazne zatvora u Spužu, da je bio smješten u "B" paviljonu u kojem je bio i L. D., i upoznali su se u zajedničkom boravku tog Paviljona, i tom prilikom optuženi mu je nudio neke tablete za trening. Lepir mu je objašnjavao da se radi o tabletama koje su na biljnoj bazi, da je dozvoljeno da se unesu u ZIKS, i da će se on pobrinuti za novac i nabavku tih tableta, a njegovo bi bilo da se pobrine da neko pođe, uzme te tablete i potom ih unese u ZIKS. L. je ovo tražio zato što kod njega niko nije dolazio u posjetu, a njegova porodica je u Crnoj Gori, pa je zato prihvatio da neko od njegove porodice donese ove tablete. L. mu je rekao da će njegova supruga iz B. uplatiti 1.000 eura, na račun njegove supruge I., kako bi se tablete kupile. On je obavijestio suprugu telefonom koji mu je L. dao, da je novac uplaćen i da pođe da ga podigne, međutim, L. mu je rekao da bi bilo bolje da neka muška osoba pođe i uzme te tablete, zbog čega je sa istog telefona pozvao brata od strica R., da on to učini. R. je objasnio da pođe na Stari Aerodrom, da će ga tamo čekati čovjek koji će mu dati tablete, a on je čuo da je nakon toga D. zvao tog momka i rekao mu da će doći neko ko će mu donijeti 1.000 eura. Nakon toga, L. mu je rekao da bi bilo bolje da njegova supruga tablete unese prilikom bračne posjete, a to je bilo 2-3 dana, nakon što je R. tablete preuzeo. Njemu je tada bilo sumnjivo zašto da to donese njegova žena u bračnu posjetu a L. mu je objašnjavao, da bi tako bilo bolje, da iz ZIKS-a, ne bi pravili neke probleme. Nakon ovoga, je sa govornice ZIKS-a, pozvao suprugu da pročita šta piše na tabletama i kada mu je rekla, raspitivao se u ZIKS-u, o kojoj vrsti tableta se radi i od zatvorenika je saznao da se radi o tabletama koje mogu da služe za odvikavanje od heroina i kao zamjena za heroin. Potom je zvao suprugu i rekao joj da tablete ne donosi, a i L. je rekao da njegova supruga neće unijeti ove tablete u ZIKS, nakon čega je ovaj počeo da mu prijeti i tražio da mu vrati novac nazad. Prijetio je da će mu pobiti djecu i porodicu, da će mu po izlasku iz zatvora pokupiti sve stvari iz kuće, zbog čega je od svoje sestre iz B. pozajmio 200 eura, i taj novac je R. odnio nekom licu u Zetu, a L. je rekao R. gdje i kome da to odnese,  a to je bilo dva dana prije nego što je događaj prijavio, jer mu je L. i dalje prijetio i tražio ili da mu vrati preostalih 800 eura, ili da se tablete unesu. Inače, kada je njegova supruga dolazila u posjete, L. je nešto izmišljao i davao navodne razloge, zbog kojih ona nije mogla da unese tablete.</span>
</p>
<p class="p4"></p>
<p class="p4">
<span>Svjedok Z. I. je u svom svjedočkom iskazu izjavila, da joj se suprug Z. R. nalazi na izdržavanju kazne zatvora u ZIKS-u, a da ona živi na V. sa petoro maloljetne djece. Početkom jula mjeseca suprug je zvao telefonom i pitao kada će se vratiti u Podgoricu, jer se tada nalazila u Bijelom Polju sa djecom kod svekra i svekrve. U Podgoricu se vratila 3. ili 4. jula, što je javila i suprugu, a on joj je rekao da će na njenom žiro računu putem Western uniona supruga L. uplatiti novac u iznosu od 1.000 eura. Pitala je, što će potom da radi sa novcem a on joj je rekao da novac potom da njegovom bratu od strica Z. R.. Dana 05.07.2012.godine, na njen žiro račun uplaćeno je 1.000 eura, od strane Ž. D., i nakon što je novac podigla dala ga je Z. R., odnosno odnijela mu je na njegovom radnom mjestu. Istog dana kada je Ramizu predala novac, negdje predveče, R. je donio jednu kutiju od cigareta "marlboro" i rekao da će biti obaviještena i nakon toga je ljutito otišao. Kutiju je unijela u kuću i tek tada vidjela da se u kutiji od cigareta nalaze tablete koje je spremila u kupatilu, na bojleru. Uveče, istog dana, pozvao je suprug i pitao da li su stigle tablete, i kada je potvrdila, više o tome nijesu razgovarali, međutim, iste večeri oko 1,00 sat posle ponoći R. je pozvao i tražio da mu pročita što piše  na kutiji. Zna da je pročitala da na kutiji piše "subutex", a R. joj je rekao da ni slučajno to ne donosi u Zatvor, da će je on zapravo zvati i forsirati da to unese, ali da će to biti zato što mora, jer L. na njega vrši pritisak. Odmah joj je bilo jasno da se radi o nečemu što nije dozvoljeno, a nakon ovoga, R. je zvao svaki dan i slao poruke, govoreći da L. vrši pritisak na njega da mora da ga spasi kako zna i umije, odnosno da moraju da L. vrate novac koji je bio uplaćen na njen žiro račun, a kojeg je ona dala R. Zbog pritiska koji je na nju vršio R. i zbog straha za njegovu bezbijednost od R. sestara je pozajmila 200 eura, koje je dala R., kako bi ih odnio R. a ovaj predao L., i nakon toga je R. zvao i rekao da 200 eura treba opet za L. predati nekoj A. kod Delte, ali taj novac nije imala i nije ga dala. Prije posjete R., 28. jula, u subotu, R. je zvao telefonom i rekao joj da za njega nema spasa i da zna što mu se sprema, i tada mu je rekla, da ako on neće, da će ona sve prijaviti policiji. Inače prilikom jedne posjete na Rahmanu je vidjela povrede na ušima i prstu, bio je sav izgubljen, nervozan i objašnjavao joj je da su mu prijetili i maltretirali ga. U nedjelju, kada je pošla u posjetu, prilikom ulaska u prostoriju gdje se obavljaju posjete vidjela je da R. priča sa jednim službenim licem, a potom joj je rekao da je tražio da ga to službeno lice najavi kod načelnika kako bi prijavio sve što se dešavalo. Takođe je potvrdila, da je 16. ili 17. jula dobila telefonski poziv od L., koji joj je tom prilikom rekao da tablete stavi u kolače, pitu, ili mljeveno meso, i forsirao je da obavezno dođe u sljedeću posjetu, koju je ona namjerno propustila. Tog istog dana kada je trebala biti ta posjeta, oko 13 časova, zvao je L. i pitao, da li je unijela tablete, i ona mu je rekla da ih je unijela, ali da su ih otkrili službenici ZIKS-a, pa joj je tada rekao da mu vrati 1.000 eura i da "pripazi na djecu". Navela je, da njen suprug nije imao mobilni telefon u ZIKS-u, a da mu je L. omogućavao da je zovne, a kada je prilikom jedne od posjeta razgovarala sa R. o tabletama on joj je objasnio, da je L. tražio da se iste kupe jer su za smirenje, a da su u stvari to tablete koje služe za odvikavanje od droge i za drogiranje, a da je te tablete L. namjeravao da prodaje u ZIKS-u. Inače, R. joj je čim je saznao, što se nalazi u kutiji cigareta, rekao da to ni slučajno ne donosi u Zatvor, a ponekad kada bi je pozivao telefonom govorio je da to učini i da donese, međutim, objašnjavao joj je da je to morao da govori jer je bio primoran i da su razgovor tada slušali L., ili drugi osuđenici. Objasnila je da je L. insistirao da se tablete unesu za vrijeme bračne posjete jer je tada omogućeno njoj i R. da budu sami u sobi. Inače, nakon što je dobila poziv da se javi u policiju radi davanja izjave, R. je zvao telefonom i tada joj je rekao da je on prijavio čitav događaj i da tablete ni slučajno ne baci, već da ih preda policiji, što je ona i uradila. Potvrdila je, da je na njen broj telefona bila pozvana od strane D. Ž., koja je tada pitala da li joj je novac stigao i da li ga je predala, a ona joj je odgovorila da je novac podigla i predala ga R., međutim, tvrdila je da nikakve SMS poruke nije dobijala od D., niti je ona njoj slala kakve poruke, te da  nijesu više imale nikakvog kontakta. </span>
</p>
<p class="p4"></p>
<p class="p4">
<span>U svojstvu svjedoka Z. R. je izjavio, da se njegov brat od strica Z. R. nalazio  na izdržavanju kazne zatvora u ZIKS-u, i sjeća se da ga je R. zvao na  telefon i rekao mu da treba nešto da uzme, i zvao ga je nekoliko puta i tražio da mu to završi što je on na početku odbijao. Poslednji put kada ga je pozvao R. ga je molio da mu završi ovu uslugu i kada je počeo da priča na albanskom jeziku, tada mu je rekao da ne može da izdrži u zatvoru od maltretiranja i prijetnji, i da će mu njegova supruga donijeti novac koji samo treba da odnese i uzme nešto. Tada je pristao i kod "Mesoprometa", se sastao sa jednim mladićem kojeg nije znao od ranije, a inače R. mu je prethodno bio rekao gdje treba da se nađe sa tim momkom. Kada je došao do Mesoprometa vidio je jednog momka i pretpostavio da je to taj sa kojim treba da se nađe i kada mu je prišao pitao ga je je li on tu vezano za M., što je nadimak R., i ovaj je potvrdio. Taj momak mu je dao kutiju cigareta "marlboro", a unutra su se nalazile neke tablete, da bi ga potom  R.  pozvao telefonom i rekao da mu pročita što piše na kutiji, pa je on pročitao da na tabletama koje su bile u kutiji piše "subutex", na njegovo traženje ih je i izbrojao i bilo je ukupno 35. komada tableta, 5 tabli po 7 tableta. R. mu je tada rekao da da novac tom momku i da ide odatle, a kada je pošao R. ga je ponovo zvao telefonom i on ga je tada pitao o kakvim se to tabletama radi, a R. mu je objasnio da se te tablete koriste za vježbanje u teretani, te da ništa ne brine i da te tablete ostavi kod njegove žene I., što je on i uradio. Posebno je naveo, da je na početku odbijao to što je R. tražio jer mu je to sve bilo sumnjivo, međutim, kada je poslednji put sa njim pričao na albanskom jeziku R. ga je bukvalno preklinjao da mu to završi, pričao je gotovo plačnim glasom. R. supruga I., mu je oko 13. časova donijela novac u iznosu od 1.000 eura, i rekla da mu je taj novac R. poslao, a sa ovim nepoznatim mladićem se sreo oko 15,30-16,00 časova. Takođe je naveo da ga je nakon ovog događaja R. supruga I. zamolila da pođe do R. sestre na K. i uzme novac u iznosu od 200 eura, a koji je trebao da preda nekom licu koji je taj novac trebao uplatiti R., pa je preko telefonskog broja koji mu je R. dao kontaktirao sa tim licem, našao se sa njim ispred Volija na Starom Aerodromu i predao mu 200 eura, a ne zna da li ga je ovaj predao R.. </span>
</p>
<p class="p4"></p>
<p class="p4">
<span>Iz sadržine  potvrde o privremeno oduzetim predmetima Uprave policije PJ Podgorica-Ispostava Danilovgrad, od 30.07.2012.godine, proizilazi da je od Z. I.,  privremeno oduzeta jedna kutija cigareta sa natpisom "marlboro", u kojoj se nalazilo 5. tabli sa po 7. tableta, bijele boje, sa natpisom "subutex" na istim.</span>
</p>
<p class="p4"></p>
<p class="p4">
<span>Iz izvještaja Uprave policije - Forenzičkog centra Danilovgrad vještačenju broj  3181/12 od 30.8.2012. godine i Fotodokumentacije, utvrđeno je da je na vještačenje dostavljena kutija cigareta sa natpisom "marlboro", u kojoj se nalazilo 5. originalnih neotvorenih farmaceutskih pakovanja sa natpisom "Subutex 8 mg", u kojima se nalazilo 35. tableta, ukupne neto mase 14,00 grama. Hemijskom analizom dostavljenih uzoraka  utvrđeno je da svi dostavljeni uzorci sadrže buprenorfin, koji je farmaceutski proizvod koji se nalazi na listi opojnih droga ("Službeni list SRJ" br. 44/2002), i može se nabaviti u apotekama uz odgovarajući recept. Sud je nalaz  i mišljenje cijenio kao stručan, jasan, objektivan  i zasnovan na pravilima struke, pa je  isti u cjelosti prihvatio.</span>
</p>
<p class="p4"></p>
<p class="p4">
<span>Iz potvrde o prijemu novca Western Uniona, utvrđeno je, da je na ime primaoca Z. I., iz Podgorice, uplaćen iznos od 1.000 eura, od strane pošiljaoca Ž. D., a novac je poslat iz Beča, u Austriji, i isti je dana 05.07.2012.godine, isplaćen Z. I.. </span>
</p>
<p class="p4"></p>
<p class="p4">
<span>Iz izvoda iz Kaznene evidencije, utvrđeno je da je optuženi L.D., osuđivan u više navrata, a zbog krivičnih djela protiv imovine i to presudom Opštinskog suda Sremska Mitrovica K.br.491/95 na jedinstvenu kaznu zatvora u trajanju od 2 godine i 2 mjeseca, zbog kriv.djela iz člana 166 stav 1 KZ RS i člana 195 stav 1 i 198 stav 1 KZ RS, Presudom Opštinskog suda Ruma K.br.238/96, na jedinstvenu kaznu zatvora u trajanju od 2 godine i 10 mjeseci, zbog kriv.djela iz člana 166 stav 1 KZ RS, Presudom Opštinskog suda Sremska Mitrovica K.br.533/99 na kaznu zatvora u tajanju od 6 mjeseci, zbog kriv.djela iz člana 166 stav 1, Presudom Opštinskog suda Sremska Mitrovica na kaznu zatvora u trajanju od 6 mjeseci, zbog kriv.djela iz člana 33 stav 1 Zakona o nabavljanju, držanju i nošenju oružja i municije, Presudom Opštinsog suda Sremska Mitrovica K.br.249/01 na kaznu zatvora u trajanju od 6 godina i 8 mjeseci zbog kriv.djela iz člana 166 stav 1 KZ RS u vezi člana 22 stav 1 KZ SFRJ, i Presudom Osnovnog suda Kotor K.br.659/09 na kaznu zatvora od 14 mjeseci, zbog kriv.djela iz člana 240 stav 1 tačka 1 u vezi člana 49 KZ. </span>
</p>
<p class="p4"></p>
<p class="p4">
<span>Cijeneći navode optužbe, odbranu optuženog, provedene dokaze i utvrdjeno činjenično stanje</span><span class="s3">, </span><span>sud nalazi da je optuženi izvršio krivično djelo koje mu se stavlja na teret, na način, u vrijeme i na mjestu kako je to utvrđeno izrekom presude.</span>
</p>
<p class="p4"></p>
<p class="p4">
<span>Naime optuženi je tokom jula 2012.g. u  toku izrdžavanja kazne zatvora u ZIKS-u Podgorica,  kupio radi prodaje 35 tableta "subutexa", supstance proglašene za opojnu drogu Rješenjem o utvrđivanju opojnih droga (Sl.list.SRJ 44/02), iako je bio svjestan da se radi o opojnoj drogi čiji je promet i držanje zabranjen i da postupa neovlašćeno i protivpravno, pa je to i htio</span><span class="s3">, </span><span>na način što je njegova nevjenčana supruga Ž. D. iz B., putem Western Uniona uplatila 1.000,00 eura na račun Z. I., supruge Z. R., sa kojim je zajedno boravio u paviljonu "B" ZIKS-a, gdje su izdržavali zatvorsku kaznu i kome je lažno predstavio da mu je novac potreban radi kupovine tableta za trening, te dao instrukcije da se novac preda NN licu, a to lice je Z. R., sa kojim je predhodno kontaktirao Z. R., predalo 35 tableta "subutexa", ukupne mase 14,00 grama, a R. njemu predao 1.000,00 eura,  a potom je R.  navedene tablete predao Z. I., koja ih je po dobijenim instrukcijama od optuženog trebala unijeti u ZIKS i dostaviti optuženom, što nije učinila, veće je slučaj prijavila policiji, a predmetne tablete su od strane optuženog bile namjenjene daljoj neovlašćenoj prodaji u prostorijama ZIKS-a.</span>
</p>
<p class="p4"></p>
<p class="p4">
<span>Napred navedeno je nesporno utvrdjeno iz provedenih dokaza odnosno iz iskaza saslušanih svjedoka, te pismenih dokaza, dok je iz izvještaja o vještačenju  predhodno oduzetih i dostavljenih tableta utvrđeno da iste sadrže buprenorfin, koji je farmaceutski proizvod i nalazi se na listi opojnih droga. Naime, svjedok Z. R. je potvrdio da je optuženi od njega zatražio uslugu, da vanbračna supruga optuženog na račun supruge svjedoka R., Z. I., uplati novac koji mu je potreban da bi kupio neke tablete za trening, koje su na biljnoj bazi, da su dozvoljene da se unesu u ZIKS, da će se on pobrinuti za nabavku istih, a da bi njegovo bilo da se pobrine da neko podje da ih preuzme i unese u ZIKS, te mu je već prilikom upoznavanja u zajedničkom boravku paviljona nudio te tablete. Kako mu je optuženi objašnjavao, to je tražio od njega jer njemu niko nije dolazio u posjetu, zbog čega je pristao, te je potvrdio da nakon što je stigla uplata od 1.000 eura, na račun njegove supruge Ilde, on je po nalogu optuženog, dogovorio sa bratom od strica Z. R. da ovaj novac uzme od njegove supruge I., da na dogovoreno mjesto sačeka čovjeka kome će predati novac, a ovaj njemu tablete, te je takođe potvrdio da je optuženi potom tražio od njega da te tablete njegova supruga unese u ZIKS, u vrijeme kada je bračna posjeta. Međutim, kada je saznao o kakvim se zapravo tabletama radi i to od zatvorenika u samom ZIKS-u, odnosno, da se radi o tabletama koje službe za odvikavanje i kao zamjena za heroin, odlučio je da njegova supruga te tablete nikako ne donosi i to joj je uporno govorio preko telefona, a za to vrijeme mu je optuženi tražio da se tablete ili moraju unijeti u ZIKS, ili mu mora vratiti 1.000 eura pri tom prijeteći njemu lično, te njegovoj porodici, djeci, govoreći da će mu po izlasku iz zatvora pokupiti sve stvari iz kuće. Njegov iskaz u bitnom je potvrdila i svjedok Z. I., navodeći da je tačno da je na njen račun stigla uplata od Ž. D. u iznosu od 1.000 eura, koji novac je podigla i predala Z. R., koji joj je potom donio jednu kutiju cigareta "Marlboro", a nakon što je vidjela da u kutiji nijesu cigarete, već neke tablete sklonila ih je u kupatilu na bojleru. Potvrdila je da je u toku razgovora sa suprugom Z. R., nakon što je ovaj tražio da mu pročita što piše na tabletama, pročitala da piše "subutex", nakon čega joj je R. rekao da ih ni slučajno ne donosi u Zatvor. Takođe je objašnjavala, da joj je R. u telefonskim razgovorima jednom govorio da treba da ih donese, što je bilo zbog pritiska i straha od optuženog, jer bi potom drugi put zvao i govorio da to nikako ne učini, a to je bilo kad je mogao da priča bez prisustva optuženog, a čak je i od samog optuženog dobila telefonski poziv u kojem joj je on objašnjavao da tablete stavi u kolače, pitu ili mljeveno meso i forsirao je da to donese u sljedeću posjetu, što je ona namjerno propustila. Kako nije bila unijela tablete, optuženi je ponovo zvao i nakon što je rekla da su tablete otkrili u ZIKS-u,  tražio je da mu se vrati 1.000 eura, "i da pripazi na djecu", pa je zbog svega toga predlagala R. da čitav slučaj prijavi Upravi zatvora. Svjedok Z. R. je potvrdio da ga je iz zatvora zvao brat od strica R. i tražio da mu učini uslugu, odnosno da se nađe sa nekim mladićem, da mu odnese novac u iznosu od 1.000 eura, koji je predhodno trebao uzeti, i uzeo je od R. supruge I., a taj momak mu je nakon predaje 1.000 eura, predao kutiju marlbora, i u telefonskom razgovoru sa R., koji ga je zvao da provjeri što se nalazi u kutiji, vidio je da se radi o tabletama, 5. tabli po 7. tableta i da se zovu "subutex". Da je optuženi prijetio i prisiljavao Z. R., da ako mu se tablete ne unesu mora da mu vrati novac od 1.000 eura, utvrđeno je iz navoda svjedoka R. koji je morao iz straha za svoju bezbjednost i bezbjednost svoje porodice tražiti od supruge da od njegovih sestara pozajmi 200 eura, koji novac je R. odnio nekom licu, a to su potvrdili i svjedok Z. I. , kao i Z. R., koji je taj iznos novca predao licu koji ga je trebao predati R.. Svjedok Z. I. je takodje potvrdila da je R. još jednom tražio da se opet iznos od 200 eura odnese za optuženog nekom licu, što nije učinila, a prilikom jedne posjete na R. je vidjela fizičke povrede, kao i da je izgubljen i nervozan, te joj je potvrdio da je maltretiran u zatvoru. Zbog svega ovoga ona je i insistirala da slučaj prijavi nadležnima, što je na kraju Z. R. i učinio.</span>
</p>
<p class="p4"></p>
<p class="p4">
<span>Iskazi svjedoka Z. R., Z. I. i Z. R., su za sud bili saglasni i logični, pogotovo što se svjedok Z. R. odlučio da čitav slučaj, obzirom, da je dobijao od optuženog prijetnje, da se bojao za sebe i svoju porodicu, prijavi Upravi zatvora, te bi bilo apsolutno nelogično da je predmetni tuđi novac, uplaćen na račun njegove supruge htio lično on iskoristiti za nabavku droge, jer bi se u tom slučaju potpuno drugačije ponašao, odnosno on bi bio taj koji bi insistirao na tome, da se tablete unesu kako bi ih mogao dalje prodavati. Međutim, on od supruge traži da tablete nikako ne unosi u ZIKS, nakon saznanja o kakvim se tabletama radi, a upravo je optuženi bio taj koji je objašnjavao Z. I.na koji način bi tablete mogla neopaženo unijeti u ZIKS, i da to treba da učini upravo ona u vrijeme bračne posjete, kada je sa suprugom R. mogla ostati nasamo. Sasvim je logično da je optuženi pritiskajući i upućujući prijetnje koje su se odnosile i na porodicu svjedoka R., preduzeo te radnje uvidjevši da mu svjedokinja Z. I. tablete neće unijeti, zbog čega je potom insistirao na vraćanju novca, zbog čega je Z. R. morao organizovati da od sestre uzme bar 200 eura, i da ih preda optuženom i čak ponovo tražiti isti iznos od supruge. Da su tačni navodi svjedoka Z. Rahmana, I. i R., sud je utvrdio i po tome što je predmetno dogadjanje Z. . prijavio Upravi ZIKS-a, prethodno tražeći od I. da kutiju sa tabletama nikako ne baci, već naprotiv da sačuva, te je tablete nakon prijavljivanja slučaja Z. I. i predala policiji. Pismeni dokazi su potvrđivali iskaz svjedoka Z. I., odnosno da je upravo na njeno ime preko Western Uniona stigla uplata od 1.000 eura, od strane Ž. D. iz B., koji novac je ona podigla, a iz povrde o privremeno oduzetim predmetima je nesporno proizilazilo da je od Z. I. oduzeto 5. tabli sa po 7. tableta subutexa.  </span>
</p>
<p class="p4"></p>
<p class="p4">
<span>Optuženi je negirao izvršenje djela, međutim, sud nije mogao prihvatiti njegovu odbranu jer je očigledno smišljena na izbjegavanju krivice, a u direktnoj je suprotnosti sa iskazima svjedoka Z. R. i Z. I.. Optuženi je tvrdio da je novac koji je uplatila njegova vanbračna supruga na račun Z. I., bio njemu potreban radi plaćanja branioca, te da nikakve veze sa kupovinom bilo kakvih tableta  nije bilo, kao i da je ta uplata morala da ide baš preko nekog srodnika osudjenih lica, jer je bilo problema sa direktnim uplatama iz Srbije. Za sud je to bilo neprihvatljivo objašnjenje jer je očigledno da predmetni novac optuženom nije bio hitno potreban za razloge za koje je on tvrdio odnosno za plaćanje advokata, čak ni za trošenje u zatvorskoj kantini, obzirom da je iz odbrane optuženog proizilazilo da mu je vanbračna supruga u posjetu dolazila 22.07., dakle nakon 12 dana od uplate 1.000 eura na račun Z. I., a nesporno je da je novac uplatila iz Beča, a ne iz Srbije. Inače,  uobičajena procedura u ZIKS-u je da osudjena lica preko opunomoćenog službenika ZIKS-a dobijaju novac koji im je uplaćivan na bankarske račune, a pogotovo se uplate mogu vršiti i direktno prilikom redovnih posjeta osudjenim licima. Dakle, da mu je novac bio potreban za razlog koji je naveo, vanbračna supruga mu ga je mogla uplatiti prilikom posjete koja je uslijedila nakon 12 dana, medjutim, nesporno je da je optuženom bilo potrebno da novac bude uplaćen na račun nekog lica van zatvora, i to baš supruge nekog osudjenika, obzirom na planiranu kupovinu predmetnih tableta, koje su potom od strane supruge, u konkretnom slučaju supruge Z. R., trebale biti unijete u vrijeme bračne posjete. Očigledno je optuženi iz tog razloga Z. R. lažno predstavio da njemu niko ne dolazi u posjetu, jer je sudu potvrdio da su mu u posjetu dolazile majka, sestre, bivša supruga iz N., kao i vanbračna supruga koja živi u B., koja ga je posjetila 22.07.2012.godine, a nesporno je dana 05.07.2012.godine uplatila 1.000 eura na račun Z. I.. Optuženi je tvrdio da je tada R. njegovoj vanbračnoj supruzi dao broj telefona njegove supruge I., kako bi kontaktirale, što je očigledno smišljeno jer se prilikom te posjete oni nisu mogli vidjeti po pravilima kućnog reda zatvora, ali je logično da je upravo on taj broj dao (koji je znao, jer je pozivao Ildu 16. ili 17. jula tražeći da unese tablete, na način koji joj je takodje objašnjavao-kolače, mljeveno meso), kako bi dodatno izvršio pritisak da mu se novac vrati, kad već nije uslijedilo unošenje tableta. Inače, optuženi je potvrdio da je u ZIKS-u čuo za tablete subutexa, da je saznao da se one koriste za drogiranje i skidanje sa droge, da mu je poznato da se one prodaju u zatvoru, kao i da misli da je Z. R. sve ovo učinio u kombinaciji sa drugim osudjenikom, što sud navodi na suprotan zaključak odnosno da je upravo optuženi isplanirao kako da iste predhodno nabavi, te prodajom ovih tableta u ZIKS-u ostvari materijalnu korist, a svjedok R. je zapravo potvrdio da je optuženog i upoznao tako što mu je ovaj nudio tablete za koje je objašnjavao da su za treniranje, što znači da je on od ranije bio u "ovom poslu". Optuženi je tvrdio da Z. I. nikad nije zvao telefonom, mada je potvrdio da je u sobi u kojoj je boravio sa više osudjenika pronadjen mobilni telefon u kutiji, ali da to nije bila njegova kutija, što sud nije prihvatio jer je očigledno preko mobilnog telefona razgovarao i sa I. (dajući joj uputstva kako da tablete unese i provjeravajući da li je to učinila), kao i sa licima van zatvora radi dogovora o nabavci tableta, a davao ga je na korišćenje i Z. R.. U svojoj odbrani je čak potvrdio da je u zatvoru čuo priču da on "nešto prijeti njemu i njegovoj ženi"(misleći na Z. R. i I.), a zbog ovog dogadjaja je disciplinski kažnjen i to zbog iznudjivanja novca. Sud nije prihvatio predlog odbrane za pribavljanje listinga komunikacija telefona koje je koristila Z.o I., kao i uvid u telefon Ž. D., a to iz razloga što Z. I. nije sporila da je imala telefonsku komunikaciju sa Ž. D. povodom provjere oko uplaćenog novca, što je za sud bilo jedino bitno, takodje nije pribavljan izvještaj iz ZIKS-a, jer je za sud bilo nesporno što je potvrdio i optuženi, da je imao posjete rodbine, da je imao ranijih uplata preko zatvora, kao i da je kupovao u zatvorskoj kantini, a nije prihvaćeno da se saslušaju predloženi svjedoci-osudjenici koji su trebali svjedočiti o prijetnjama koje je dobijao Z. R. od optuženog, jer je sud smatrao da bi ta svjedočenja bila nepouzdana i ne bi doprinjela rasvjetljenju činjeničnog stanja.</span>
</p>
<p class="p4"></p>
<p class="p4">
<span>Postupajući na naprijed opisan način, optuženi je bio svjestan  da se radi o opojnoj drogi, da istu kupuje radi dalje prodaje, pa je to i htio, postupajući sa direktnim umišljajem, tako da su se u njegovim radnjama stekli svi bitni elementi bića krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1. KZ, za koje djelo ga je Sud oglasio krivom.</span>
</p>
<p class="p4"></p>
<p class="p4">
<span>Krivično djelo, za koje je optuženi oglašen krivim je djelo sa blanketnom dispozicijom, pa je kod ovih krivičnih djela, pored navedenih činjenica i okolnosti koje čine bitna obilježja ovog krivičnog djela, a o kojima se sud izjasnio,  bilo nužno navesti materijalno – pravni propis, od kojeg zavisi postojanje ovog djela, a to je Rješenje o utvrdjivanju opojnih droga (Službeni list SRJ br. 44/02), po kojem se buprenorfin, farmaceutski proizvod koji je utvdjen da se nalazio u tabletama "subutex",  nalazi na listi opojnih droga, te se mogu nabaviti u apotekama samo uz odgovarajući recept, te je Zakonom o proizvodnji i prometu opojnih droga, regulisano kada su proizvodnja, prerada i promet ovih supstanci dozvoljeni i ko ih može vršiti. </span>
</p>
<p class="p5">
<span> </span>
</p>
<p class="p4">
<span>Prilikom izbora vrste i visine krivične sankcije sud je cijenio sve okolnosti koje utiču da kazna bude manja ili veća, pa je kao otežavajuću okolnost cijenio raniju osuđivanost, a što je utvrđeno iz  kaznene evidencije  na ime optuženog, da je ranije pravosnažno osudjivan zbog krivičnih djela protiv imovine, dok je kao olakšavajuće cijenio da se radi o porodičnoj osobi, ocu troje djece, od kojih dvoje maloljetne, da je nezaposlen, koje okolnosti je u svom zbiru sud cijenio kao naročito olakšavajuće, pa ga je primjenom čl.45 i 46 KZ-a, osudio na kaznu zatvora u trajanju od jednu godinu i šest  mjeseci, a koja kazna je po svojoj visini adekvatna težini krivičnog djela i optuženog kao izvršioca, te je sud uvjeren da će se sa istom, a u okviru opšte svrhe propisivanja i izricanja krivičnih sankcija, iz čl.4 KZ, postići svrha kažnjavanja odnosno uticati na optuženog da ubuduće ne vrši ova i slična krivična djela</span><span class="s3">,</span><span> kao i na buduće učinioce krivičnih djela.</span>
</p>
<p class="p4"></p>
<p class="p4">
<span>Shodno odredbi čl.300 st.7 u vezi čl.75  KZ-a od optuženog L. D. su oduzete 35 tableta "subutexa",  ukupne mase 14,00 grama, koje se imaju uništiti nakon pravosnažnosti presude, a za koju supstancu Zakon predviđa obavezno oduzimanje.</span>
</p>
<p class="p4"></p>
<p class="p4">
<span>Odluka o troškovima donijeta je shodno odredbi čl. 226 i 229 Zakonika o krivičnom postupku (ZKP-a), a ista se odnosi na sudski paušal koji je  odredjen imajući u vidu složenost i dužinu trajanja postupka, kao i imovinske prilike optuženog. </span>
</p>
<p class="p4"></p>
<p class="p4">
<span>Na osnovu izloženog, a shodno odredbi čl. 374 ZKP-a, odlučeno je kao u izreci presude.</span>
</p>
<p class="p3">
<span>VIŠI SUD U PODGORICI</span>
</p>
<p class="p3">
<span>Dana, 23.04.2013. godine</span>
</p>
<p class="p4"></p>
<p class="p4">
<span>ZAPISNIČAR,                                                                                       S U D I J A,  </span>
</p>
<p class="p4">
<span>Borka Jelenković,s.r.                                                                           Vesna Pean,s.r. </span>
</p>
<p class="p4"></p>
<p class="p4">
<span class="s1">PRAVNA POUKA:</span>
</p>
<p class="p4">
<span>Protiv ove presude dozvoljena je žalba Apelacionom sudu Crne Gore, u roku od 15. dana, od dana prijema pismenog otpravka presude, a preko Višeg suda u Podgorici.</span>
</p>
<p class="p4"></p>
<p class="p3">
<span>Tačnost otpravka, tvrdi i</span>
</p>
<p class="p3">
<span>o v j e r a v a :</span>
</p>
<p class="p3">
<span>Namještenik suda,</span>
</p>
<p class="p3">
<span>Borka Jelenković</span>
</p>
<p class="p3"></p>
<p class="p4"></p>


</body>