<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{margin-bottom:0.1388889in;text-align:end;hyphenate:auto;font-family:Times New Roman;font-size:13pt;}
.p2{margin-bottom:0.1388889in;text-align:center;hyphenate:auto;font-family:Times New Roman;font-size:13pt;}
.p3{margin-bottom:0.1388889in;text-align:justify;hyphenate:auto;font-family:Times New Roman;font-size:13pt;}
.p4{margin-bottom:0.1388889in;text-align:start;hyphenate:auto;font-family:Times New Roman;font-size:13pt;}
.p5{margin-bottom:0.1388889in;text-align:start;hyphenate:auto;font-family:Calibri;font-size:11pt;}
</style>
<meta content="ana.stanisic" name="author">
</head>
<body class="b1 b2">
<p class="p1">
<span>K.br. 516/09</span>
</p>
<p class="p2">
<span>U IME NARODA</span>
</p>
<p class="p3">
<span>OSNOVNI SUD U BARU, kao prvostepeni krivični, sudija Aleksandra Leković, kao sudija pojedinac, sa zapisničarem Anom Stanišić, u krivičnom predmetu okrivljenog M.N.e iz Bara, zbog krivičnog djela – nasilje u porodici ili u porodičnoj zajednici iz člana 220 stav 1 Krivičnog zakonika, po optužnom predlogu ODT iz Bara Kt.br. 519/09 od 17.11.2009. godine, nakon održanog glavnog i javnog pretresa, u prisustvu zastupnika optužbe Đikanović Predraga i okrivljenog, dana 01.02.2010 godine donio je i javno objavio</span>
</p>
<p class="p2">
<span>P R E S U D U</span>
</p>
<p class="p4">
<span>Okrivljeni M.N.A, od oca S. i majke M., rođene M., rođen ..... godine u Čapljini BIH, stalno nastanjen u Baru, ul. Popa Dukljanina ....., pismen, po zanimanju mašinbravar, oženjen, otac jednog djeteta, lošeg imovnog stanja, nezaposlen</span>
</p>
<p class="p2">
<span>KRIV JE</span>
</p>
<p class="p4">
<span>Zato što je:</span>
</p>
<p class="p3">
<span>Dana 26.09.2009 godine oko 14,30 časova, u stanu u ulici Popa Dukljanina .... u Baru, primjenom nasilja ugrozio tjelesni integritet člana svoje porodice – supruge oštećene M.R.e, na način što joj je uputio riječi „ kurvo, droljo, ubiću te“, a zatim je nakon verbalne prepirke, fizički nasrnuo na nju, više puta je udarivši zatvorenim šakama – pesnicama u predjelu glave i tjela, nanoseći joj tom prilikom laku tjelesnu povredu – oguljotinu u predjelu desne strane čela i korjena nosa,</span>
</p>
<p class="p3">
<span>- čime je izvršio krivično djelo - nasilje u porodici ili u porodičnoj zajednici iz člana 220 stav 1 Krivičnog zakonika</span>
</p>
<p class="p4">
<span>Pa mu sud primjenom čl. 4,32,36,42,52,53 i 54 Krivičnog zakonika i čl.359,360 i 364 ZKP-a izriče</span>
</p>
<p class="p2">
<span>USLOVNU OSUDU</span>
</p>
<p class="p3">
<span>Kojom mu utvrdjuje kaznu zatvora u trajanju od 3 /tri/ mjeseca i istovremeno odredjuje da se kazna neće izvršiti ukoliko okrivljeni u roku od 1 /jedne/ godine ne izvrši novo krivično djelo.</span>
</p>
<p class="p3">
<span>Okrivljeni je dužan da plati troškove krivičnog postupka u iznosu od 130,00 eura u roku od 15 dana od dana pravosnažnosti presude pod prijetnjom izvršenja.</span>
</p>
<p class="p2">
<span>O b r a z l o ž e nj e</span>
</p>
<p class="p3">
<span>Optužnim predlogom ODT-a KT br.519/09 od 17.11.2009 godine okrivljenom M.N.i je stavljeno na teret da je izvršio krivično djelo bliže opisano u izreci presude.</span>
</p>
<p class="p3">
<span>Okrivljeni je u svojoj odbrani u bitnom naveo da je navedenog dana oko 14,30 došao u stan u kojem živi sa suprugom i maloljetnim sinom D.. U stanu je bila i prijateljica njegove supruge Dž. Ž..Bio je jako iznerviran jer je toga dana čuo priču o svojoj ženi da je u vezi sa drugim muškarcem. Kada je ušao u stan, odmah je pitao suprugu da li je u vezi sa drugim muškarcem, i tu je odmah došlo do verbalne prepirke, i to tako što je on njoj i ona njemu uputila više psovki i uvreda. Dalje je naveo da je u jednom trenutku suprugu fizički napao, i to tako što je udario otvorenom šakom u predjelu glave. Tada je reagovala prijateljica njegove supruge koja ih je razdvojila. Izašao je iz stana i nije dolazio do poziva policije. Konačno je naveo da mu je iskreno žao zbog ovog događaja. </span>
</p>
<p class="p3">
<span>U dokaznom postupku sud je proveo sledeće dokaze: saslušana je oštećena M.R.a, pročitan je iskaz svjedoka Ž.DŽ iz prethodnog postupka, pročitan je izvještaj JZU Dom zdravlja – Služba hitne pomoći u Baru, broj protokola 12842 na ime M.R.e od 26.09.2009 godine, pročitan je nalaz i mišljenje sudskog vještaka medicinske struke dr. M.Š. od 20.10.2009 godine.</span>
</p>
<p class="p3">
<span>Oštećena M.R.a, supruga okrivljenog, je koristila svoje zakonsko pravo privilegovanog svjedoka te nije htjela da svjedoči o konkretnom događaju, s tim što je navela da su ona i njen suprug sada u dobrim odnosima i da se ne pridružuje krivičnom gonjenju niti postavlja imovinskopravni zahtjev.</span>
</p>
<p class="p3">
<span>Svjedok Ž DŽ je u svom iskazu u bitnom navela da je navedenog dana bila u stanu kod prijateljice M.R.e. U jednom trenutku u stan je ušao R suprug N., koji je rekao R.i da kupi stvari jer ga već dvije godine pravi budalom. Prišao je R.i i počeo da je udara rukama po glavi i tjelu. Dalje je navela da nije vidjela da li je N.a R.u udarao stisnutim pesnicama, jer je bila u šoku, ali je vidjela da je udario nekoliko puta po glavi i tjelu. Ustala je i stala između njih dvoje kako bi ih razdvojila, govoreći N.i da ne udara R.u, što je N.a i učinio. Međutim, nakon dva tri minuta N.a je ponovo počeo da udara R.u, i to tako što joj je zadao još nekoliko udaraca po glavi i tjelu. </span>
</p>
<p class="p3">
<span>U izvještaju JZU Dom zdravlja – Služba hitne pomoći u Baru, broj protokola 12842 na ime M.R.e od 26.09.2009 godine, navedeno je da M.R.a dolazi po nalogu MUP-a na pregled zbog povreda zadobijenih od strane supruga.</span>
</p>
<p class="p3">
<span>Iz nalaza i mišljenja sudskog vještaka medicinske struke dr. M.Š. od 20.10.2009 godine utvrđeno je da je M.R.a u predmetnom događaju zadobila oguljotine u predjelu desne strane čela i u predjelu korijena nosa. Navedene povrede posledica su najmanje dvostrukog dejstva (dva udarca) tupog, teškog i zamahnutog mehaničkog oruđa ( moguće i pesnica), na odgovarajuće predjele tijela – glave. Navedene povrede predstavljaju, i pojedinačno i u svome zbiru laku tjelesnu povredu. </span>
</p>
<p class="p3">
<span>Ocjenom izvedenih dokaza nesporno je utvrđeno da je okrivljeni izvršio krivično djelo bliže opisano u izreci presude. Utvrđeno činjenično stanje proizilazi kako iz odbrane okrivljenog tako i iz drugih provedenih dokaza na glavnom pretresu. Naime, svjedok DŽ.Ž. je opisala predmetni događaj, decidno navodeći da je okrivljeni svoju suprugu udarao više puta po glavi i tjelu. Ova izjava je cijenjena kao pouzdana, istinita i objektivna, s obzirom da je saglasna sa izvještajem Doma zdravlja Bar gdje su ustavnovljene povrede, kao i sa nalazom i mišljenjem vještaka medicinske struke. Iz nalaza i mišljenja vještaka medicinske struke, koji nalaz sud u cjelosti prihvata kao jasan, stručan i objektivan, nesporno se utvrđuje da je oštećena u konkretnom događaju zadobila  laku tjelesnu povredu bliže opisanu u izreci presude. U konkretnom slučaju okrivljeni je primjenom nasilja ugrozio tjelesni integritet svoje supruge M.R.e. Pod nasiljem se podrazumijeva upotreba sile, što je u konkretnom slučaju učinjeno tako što je okrivljeni nakon svađe i prepirke udario oštećenu više puta zatvorenom šakom u predjelu glave i tjela, na koji način je ugrozio njen tjelesni integritet, nanoseći joj laku tjelesnu povredu. Ovo krivično djelo okrivljeni je izvršio sa umišljajem, odnosno okrivljeni je znao da nasilje vrši prema članu svoje porodice – prema supruzi, odnosno bio je svjestan svog djela i htio je njegovo izvršenje. Postupajući na navedeni način okrivljeni je ostvario i posledice ovog djela a to je ugrožavanje tjelesnog integriteta oštećene. </span>
</p>
<p class="p3">
<span>Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti u smislu člana 42 KZ CG. Od olakšavajućih okolnosti cijenjio je činjenicu da je u pitanju porodičan čovjek, otac maloljetnog djeteta, kao i činjenicu da se oštećena nije pridružila krivičnom gonjenju. Otežavajućih okolnosti nije bilo. Cijeneći navedene olakšavajuće okolnosti,  u nedostatku otežavajućih okolnosti, ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati na okrivljenog da u buduće ne vrši krivična djela. </span>
</p>
<p class="p3">
<span>Odluka o troškovima krivičnog postupka zasnovana je na odredbi člana 202 ZKP, pa su obzirom na osudjujući karakter presude isti i odmjereni u iznosu od 130,00 eura u koje troškove se ubrajaju troškovi vještaka medicinske struke Dr.M.Š. u iznosu od 110,00 eura i troškovi rada suda koji su odmjereni shodno složenosti postupka, njegovom trajanju i imovinskim prilikama okrivljenog.</span>
</p>
<p class="p3">
<span>Sa izloženog odlučeno je kao u izreci.</span>
</p>
<p class="p3">
<span>					OSNOVNI SUD U BARU</span>
</p>
<p class="p3">
<span>                                                       Dana 01.02.2010. godine</span>
</p>
<p class="p3"></p>
<p class="p3">
<span>ZAPISNIČAR                                                                            S U D I J A</span>
</p>
<p class="p3">
<span>Ana Stanišić                                                                          Aleksandra Leković</span>
</p>
<p class="p3">
<span>PRAVNA POUKA: Protiv ove presude može se izjaviti žalba Višem sudu u Podgorici, a preko ovog suda u roku od 8 dana od dana prijema iste.</span>
</p>
<p class="p3"></p>
<p class="p4">
<span> </span>
</p>
<p class="p5"></p>


</body>