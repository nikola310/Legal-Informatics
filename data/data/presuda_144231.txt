<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.2in;}
.p1{text-indent:0.5in;margin-bottom:0.1388889in;text-align:end;hyphenate:auto;font-family:Arial;font-size:12pt;}
.p2{margin-bottom:0.1388889in;text-align:center;hyphenate:auto;font-family:Calibri;font-size:11pt;}
.p3{margin-bottom:0.1388889in;text-align:center;hyphenate:auto;font-family:Arial;font-size:12pt;}
.p4{text-indent:0.5in;margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p5{margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p6{text-indent:0.49166667in;margin-bottom:0.1388889in;text-align:start;hyphenate:auto;font-family:Arial;font-size:12pt;}
.p7{text-indent:0.49166667in;margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p8{text-indent:0.5in;margin-top:0.06944445in;margin-bottom:0.06944445in;text-align:justify;hyphenate:auto;font-family:Arial;font-size:12pt;}
.p9{text-indent:0.49166667in;margin-right:-0.16597222in;margin-top:0.06944445in;margin-bottom:0.06944445in;text-align:justify;hyphenate:auto;font-family:Arial;font-size:12pt;}
.p10{margin-right:-0.16597222in;margin-top:0.06944445in;margin-bottom:0.06944445in;text-align:center;hyphenate:auto;font-family:Arial;font-size:12pt;}
.p11{text-indent:0.5in;margin-bottom:0.06944445in;text-align:justify;hyphenate:auto;font-family:Arial;font-size:12pt;}
.p12{text-indent:0.5in;margin-top:0.16666667in;margin-bottom:0.06944445in;text-align:justify;hyphenate:auto;font-family:Arial;font-size:12pt;}
.p13{text-indent:0.5in;margin-top:0.16666667in;margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p14{text-indent:0.5in;margin-right:-0.015277778in;margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p15{text-indent:0.5in;margin-top:0.06944445in;margin-bottom:0.06944445in;text-align:start;hyphenate:auto;font-family:Arial;font-size:11pt;}
.p16{text-align:center;hyphenate:auto;font-family:Arial;font-size:12pt;}
.p17{text-align:start;hyphenate:auto;font-family:Arial;font-size:12pt;}
.p18{text-align:start;hyphenate:auto;font-family:Times New Roman;font-size:12pt;}
.s1{text-transform:uppercase;}
.s2{color:black;}
.s3{color:black;background-color:white;}
.s4{font-weight:bold;}
</style>
<meta content="mitar.mirovic" name="author">
</head>
<body class="b1 b2">
<p class="p1">
<span>                                                                                           K.br.66/14</span>
</p>
<p class="p2">
<!--Image link to '0.png' can be here-->
</p>
<p class="p3">
<span>U IME CRNE GORE</span>
</p>
<p class="p4">
<span>OSNOVNI SUD U ULCINJU, kao prvostepeni krivični, sudija mr Sanja Mirović, uz učešće Škrelja Milene kao zapisničara, u krivičnom postupku protiv okrivljenih A.G. iz U. i O.S. iz U., kojeg brani advokat A. M. iz U., zbog krivičnog djela krađa u saizvršilaštvu iz čl. 239 st.1 u vezi čl.23 Krivičnog zakonika, odlučujući po optužnim predlozima Osnovnog državnog tužilaštva u Ulcinju Kt.br.138/13 od 08.05.2014. i Kt.br.132/13 od 08.05.2014.godine,izmijenjenih na glavnom pretresu dana 19.03.2015.godine, koje je na glavnom pretresu zastupao savjetnik na radu kod Osnovnog državnog tužilaštva u Ulcinju Faruk Resulbegović,nakon održanog glavnog i javnog pretresa dana 26.03.2015. godine,održanog u prisustvu zastupnika optužbe,okrivljenih i branioca drugookrivljenog,dana 27.03.2015.godine,u prisustvu okrivljenih donio je i javno objavio</span>
</p>
<p class="p5"></p>
<p class="p3">
<span>P R E S U D U</span>
</p>
<p class="p6"></p>
<p class="p7">
<span>1.Okrivljeni </span><span class="s1">A.G.,</span><span> JMBG xxxxxxxxxxxxxx, od oca N. i majke A. rođene T., rođen xxxxxxxxx godine, u B., sa prebivalištem u V. –s.S., neoženjen, pismen, sa završenom srednjom školom, zaposlen, lošeg imovnog stanja, radnik, državljanin Crne Gore, neosuđivan,</span>
</p>
<p class="p7">
<span>2.Okrivljeni </span><span class="s1">O.S.</span><span>, od oca R. i majke S. rođene D., rođen xxxxxxxxxx godine, u B., sa prebivalištem u V. – selo B., neoženjen, pismen, sa završenom srednjom školom, lošeg imovnog stanja, nezaposlen, državljanin Crne Gore, neosuđivan</span>
</p>
<p class="p3">
<span>K r i v i   s u</span>
</p>
<p class="p5">
<span>	Zato što su u vremenskom periodu od 01.12.2012.godine do 09.04.2013.godine u kafe baru „L.“ u V., SO U. zajedno i po prethodnom dogovoru iz aparata za igre na sreću, vlasništvo firme „V.“ iz P., oduzeli novac u ukupnom iznosu od 6.721,50 eura, na način što su upotrebom ključa kojim se mijenja traka na aparatu u više navrata iz istog oduzeli predmetni novac u namjeri da njihovim prisvajanjem sebi pribave protivpravnu imovinsku korist, pri čemu su bili svjesni svoga djela i htjeli njegovo izvršenje</span>
</p>
<p class="p7">
<span>- čime su kao saizvršioci izvršili krivično djelo kradja iz čl.239 st.1 u vezi čl.23 Krivičnog zakonika.</span>
</p>
<p class="p8">
<span>Pa im sud primjenom citiranog zakonskog propisa te čl. čl.4.st.2, 13, 15, 32, 36, 42, 52, 53 i 54 Krivičnog zakonika, te čl.226, 229 i 374 Zakonika o krivičnom postupku,izriče</span>
</p>
<p class="p3"></p>
<p class="p3">
<span>USLOVNU OSUDU</span>
</p>
<p class="p3"></p>
<p class="p4">
<span>Kojom okrivljenom A.G. utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo,a okrivljenom O.S. utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.</span>
</p>
<p class="p9">
<span class="s2">Obavezuju se okrivljeni da solidarno plate troškove postupka u iznosu od 260,20 eura, kao i na ime paušala iznos svaki po 50,00 eura u roku od 15 dana po pravosnažnosti presude.</span>
</p>
<p class="p10">
<span class="s2">O b r a z l o ž e n j e</span>
</p>
<p class="p8"></p>
<p class="p8">
<span class="s2">Optužnim predlogom Osnovnog državnog tužilaštva u Ulcinju </span><span>Kt.br.138/13 od 08.05.2014.godine, okrivljenom A.G. stavljeno je na teret izvršenje krivičnog djela zloupotreba položaja u privrednom poslovanju iz čl. 272 st.2 u vezi st. 1 Krivičnog zakonika, dok je optužnim </span><span class="s2">predlogom Osnovnog državnog tužilaštva u Ulcinju </span><span>Kt.br.132/13 od 08.05.2014.godine okrivljenom O.S. stavljeno na teret izvršenje krivičnog djela prikrivanje iz čl. 256 st.1 Krivičnog Zakonika.Navedeni postupci spojeni su rješenjem ovog suda Kv.br.392/14 od 03.07.2014.godine te je odlučeno da se sprovede jedinstveni postupak i donese jedna odluka.</span>
</p>
<p class="p8">
<span> Zastupnik optužbe je na glavnom pretresu od 19.03.2015.godine, prije davanja završnih riječi izmienio činjenični opis i pravnu kvalifikaciju djela predmetnih optužnih akata </span><span class="s3">na način kao u izreci presude i pri tako izmijenjenom optužnom predlogu ostao do kraja glavnog pretresa, predlažući sudu u završnoj riječi da okrivljene oglasi krivim i osudi po zakonu.</span>
</p>
<p class="p11">
<span class="s3">Okrivljeni A.G. je na glavnom pretresu istakao da je negdje od 2011.godine počeo raditi u firmi „V.“ na aparatima koji se nalaze u kafe baru “L.” u V.,kao radnik zadužen za virtuelne igre na aparatu. Igra na aparatima je </span><span>počinjala tako što je igrač morao predhodno ubaciti određeni iznos novca, bilo metalni ili papirni, a minimum je iznosio 0,50 centi, dok maksimum nije bio propisan i zavisio je od volje od onog koji igra, a funkcionisala je po principu tombole i završavala se nakon dva minuta. Menadžer Z.A., nije svakodnevno dolazio da prazni kasu na aparatu, već je to činio svaka tri do četri dana. Okrivljeni je primjetio da menadžer Z.A. kada ga uzima iz aparata novac ne broji, niti vrši bilo kakvu kontrolu, već da kasu  iz aparata samo isprazni i novac stavlja u svoju torbu. Ključ od te kase iz aparata imao je samo menadžer Z., dok je on imao samo ključ od mjesta na aparatu gdje stoje trake koje očitavaju dobitak, obzirom da se ista brzo trošila, pa su isto često mijenjali i zbog toga ključ držali u praznoj čaši na šanku u kafe baru “L.”. Okrivljeni O.S. radio je u kafeu “L.”, još od ranije, oko dvije godine prije nego što je i sam A. počeo da radi u firmi “V.”. Kada bi se kasa prepunila novcem, trebalo je samo malo pomjeriti aparat u stranu i novac bi počeo izlaziti na stranu gdje se nalazila traka, pa kada je to okrivljeni A.vidio, odlučili su da počnu da oduzimaju novac, a pri tom imajući u vidu da menadžer ne kontroliše kolika je bila uplata te je stoga vjerovao da neće biti otkriven. Novac je oduzimao unazad dvije godine i to uvijek zajedno sa O.S. koji je imao ključ od lokala i uvijek u ranim jutarnjim ili kasnim večernjim časovima kada u lokalu nikoga od gostiju nije bilo. Takođe je naveo da bi zajedno otvorili prostor za traku, te bi jedan pomjerio aparat a drugi oduzimao novac, nakon čega su isti djelili na pola.  Negirao je da su oduzeli iznos novca koji im se stavlja na teret. Nakon što je novi menadžer P.G. otkrio manjak on je firmi „V.” isplatio 500,00 eura, koje mu je otac dao, a kako bi vratio ostatak, radio je u firmi sve do maja 2014.godine. Na taj način isplatio je polovinu novca koji mu se stavlja na teret da je oduzeo, mada mu se čini da toliki iznos novca nijesu oduzeli, a koliko su manje oduzeli ne može se izjasniti. Bilo je dana kada nije oduzeo ni cent, a bilo je dana kada je iz aparata uizimao po 20 – 30 – 40 eura. Negdje u martu 2013. godine, došao novi menadžer P.G., koji je odmah nakon dvije nedelje utvrdio manjak u aparatu i rekao mu za to, a kojem je priznao da je zajedno sa O.S.om oduzeo novac. Nakon toga se i Z.A. žalio da je konstatovao minuse na aparatu, pa kada su sve sabrali došli su do iznosa koji im se stavlja na teret, a koji su pristali da vrate kako bi obeštetili firmu. Njegovo zaduženje oko pomenutog aparata bilo je da nakon dobitka klijentu isplati novac, a takodje je bio zadužen i sa sportskom kladionicom gdje je kucao tikete. Ne zna da li je O.S. uzimao ključ od trake, te da li je oduzimao novac bez njegovog znanja, a mogao je to učiniti s obzirom da aparat nije mnogo težak, tako da ga je i sam mogao pomjeriti, ali je ipak bilo praktičnije kada to čine dva lica. Istakao je da on  nikada  novac nije oduzimao kada je bio sam, već uvijek zajedno sa O.S., a da li je O. to činio kada on nije bio prisutan ne zna. Takođe je naveo da nije dobio ugovor kada je počeo raditi u firmi DOO “V.”,da nije bio osiguran, da nema radnu knjižicu, te da od 2011.godine, kada je i počeo raditi nije prekidao radni odnos sve dok nije otkriveno da krade novac a nakon toga radio je otprilike još godinu i tri - četri mjeseca bez naknade dok vlasnicima nije isplatio cjelokupni iznos koji je oduzeo,a mjesečno su mu za taj period oni davali po 50,00 eura,za troškove hrane i prevoza dok su pretpostavlja oni zadržavali ostatak od 200,00 eura jer mu je plata prije ovog događaja iznosila 250,00 eura. Aparatom je bio zadužen zajedno sa jednim kolegom koji je radio u drugoj smjeni, dok je u lokalu radio još jedan konobar, te ne zna da li su radnici druge smjene oduzimali novac, a ključ im je svakako bio na raspolaganju. </span>
</p>
<p class="p11"></p>
<p class="p4">
<span class="s3">Ovaj okrivljeni je u prethodnom postupku na zapisniku Kt.br.138/13 od 04.09.2013.godine, pred tužiocem Osnovnog državnog tužilaštva u Ulcinju naveo da je zaposlen u kazinu “V.”, ali da mu je radno mjesto u V. pri kafe baru “L.”, gdje se nalaze poker aparati, tombola i sportska kladionica, te da ne priznaje izvršenje krivičnog djela koje mu je stavljeno na teret. Dalje je naveo da je tačno da je u nekoliko navrata od aparata uzeo najviše od 150,00 do 200,00 eura, na način što je metalni novac koji je bio u apoenima od 0,50 eura i 1,00 eura uzeo iz mjesta gdje izlazi novac, i to ne upotrebom ključa od kase, već od dijela gdje se mjenja traka. Svaki put kada je oduzimao novac sa njim je bio i konobar kafe bara “L.” O.S., stim što on nije otvarao aparate, već je to sam A.učinio sa svojim ključem, ali su novac zajedno podjelili na ravne djelove, odnosno po pola.</span>
</p>
<p class="p12">
<span>Upitan da pojasni razlike u kazivanju u svojoj odbrani pred tužilaštvom i na glavnom pretresu,te da objasni razloge za različito kazivanje izjavio je da je tačno ono što je rekao na glavnom pretresu. Iznos novca koji je otuđio zajedno sa O.S. bliži je iznosu koji im se stavlja ne teret optužnim aktom, nego iznosu koji je naveo u istrazi.  </span>
</p>
<p class="p12">
<span>Okrivljeni O.S. je na glavnom pretresu negirao izvršenje krivičnog djela i naveo da je prije četri godine, počeo raditi u lokalu „L.“, te da je do tada A.G. znao samo iz viđenja. Nakon što je prvookrivljeni počeo raditi u sklopu kladionice „V.“, a koja se nalazi u skolu lokala „L.“, počeli su intenzivnije da se druže. Bili su dobri prijatelji, sve do prije nekoliko mjeseci kada su im se odnosi pokvarili iz njemu nepoznatih razloga. Dalje je naveo da ne zna od kojeg datuma, niti koje godine, je njemu A.G. počeo davati novac u sitnim apoenima 0,50 centi i 1,00 euro, a mislio je da se radi o novcu od bakšiša koji mu je ostavljan dok je radio. U par navrata je vidio da sitan novac izlazi u dio gdje se mjenjala traka, a ključ od te trake imao je prvookrivljeni ali je isti stajao na šanku lokala „L.“. U njegovom prisustvu prvookrivljeni nikada nije oduzeo novac iz aparata, a novac koji su djelili je bio od bakšiša ili taj novac koji je ispao iz aparata ili novac koji je ostavljen na stolu pored aparata. Imao je ključ od lokala jer je isti otvarao i zatvarao, a A.G., nije nikad dolazio van radnog vremena u lokalu.Ukupan iznos koji mu je na ime bakšiša dao prvookrivljeni iznosi od 100 – 150 eura.Takođe je naveo da je kao konobar u lokalu “L.” u drugoj smjeni radio K.D., a da je zadužen za aparat bio T.S.. U većini slučajeva bio je u smjeni sa A.G., a ne zna da li je postojao drugi ključ za traku sem onog koji je imao prvookrivljeni. Istakao je da je svakog trećeg dana Z.A. dolazio da isprazni kasu aparata, te da nije nikad pomagao A.G. da pomjeri aprat kako bi on oduzeo novac.</span>
</p>
<p class="p12">
<span>U prethodnom postupku ovaj okriivljeni je na zapisniku pred Osnovnim državnim tužiocem u Ulcinju negirao izvršenje krivičnog djela koje mu se stavlja na teret, navodeći da je tačno da je  A.G. oduzimao novac u sitnim apoenima od 0,50 i 1,00 euro iz aparata koji se nalazi u kafe baru „L.“, gdje je nekad radio kao konobar, na način što je A.G. ključem za promjenu trake, iz aparata u nekoliko navrata u vremenskom periodu marta i aprila 2013. god. oduzeo od 100,00 do 150,00 eura, a koji novac su podjelili na ravne djelove. Takođe je naveo da nikada nije imao, niti koristio ključ koji je posjedovao A.G.,s obzirom da nije bio radnik kazina kao što je bio prvookrivljeni, već je radio u sklopu kafe bara „L.“. Istakao je da nije znao da oduzeti novac pripada kazinu, jer se isti nalazio van kase aparata, te je smatrao da se radi o višku koji pripada srećnim dobitnicima.	</span>
</p>
<p class="p13">
<span>Upitan da pojasni razlike u kazivanju u svojoj odbrani pred tužilaštvom i na pretresu, te da objasni razloge za različito kazivanje izjavio je da je tačno ono što je rekao na glavnom pretresu, a vjerovatno u tužilaštvu nije razumio kada su mu postavili pitanje u vezi oduzimanja novca od strane A.G., jer je izjavu tada dao pola na albanskom, a pola na crnogorskom jeziku.</span>
</p>
<p class="p4">
<span>Nakon što je upoznat sa odbranom prvookrivljenog naveo je da ne zna razloge zbog kojih je A.G. dogadjaj predstavio drugačije, a moguće da je na to uticao neko treći, odnosno S.M., Z.A. i P.G., jer je prvookrivljeni i nakon toga nastavio da radi kod njih. </span>
</p>
<p class="p4">
<span>Prvookrivljeni je nakon što je čuo odbranu drugookrivljenog izjavio da se događaj odigrao onako kako ga je on opisao te da nije imao razloga da ga predstavi drugačije jer je sa Osmanovićem bio dobar drug i da niko treći nije uticao na njega da iznese svoju odbranu na naprijed navedeni način. </span>
</p>
<p class="p5">
<span>	Branilac drugookrivljenog adv. A. M. je naveo da je O.S. tokom čitavog postupka konstantno i dosledno negirao izvršenje krivičnog djela koje mu se stavlja na teret. Uvijek je priznao da je odredjenu sumu novca primio od A.G., medjutim nije ni pomislio da je taj iznos pribavljen krivičnim djelom, a još manje da je učestvovao na bilo koji način da izvrši bilo koje krivično djelo zajedno sa prvookrivljenim. I pored svih nastojanja suda da dodje do prave istine, odbrana ni ovog trenutka ne zna pouzdano da li je u poslovanju tih aparata bilo manjka, ako jeste koji iznos, niti kako je isti nastao. Simptomatično je da u spornom lokalu postoji video nadzor, ali u tom periodu, kako navodi vlasnik i svjedoci, nije bio u funkciji, medjutim nejasno je, ako postoji evidentni manjak, zašto se taj video nadzor nije osposobio i na taj način bi bio obezbjedjen nepobitni dokaz ko učestvuje i na koji način se pojavi manjak. Okrivljeni A.G. je u tri navrata različito govorio, ali nikada nije priznao da je manjak u iznosu kako je to zastupnik javne tužbe označio. Kada je govorio istinu ostaje u domenu pretpostavki, a to jedino on i drugookrviljeni znaju. Svjedoci – oštećeni saslušani su 24.09, 30.10 i 1.11.2013. godine, i tek nakon njihovih saslušanja stupe u kontakt sa prvookrivljenim, koji na svoju štetu, prvestveno, drastično mjenja svoj iskaz. Vještak finasijske struke N.V. faktički je popisao ono što je već uradio svjedok oštećeni Z.A., medjutim njegovo vještačenje je neupotrebljivo, jer ni jednog trenutka svoje navode ne može podkrijepiti pisanim dokazima – činjenicama. U tom pravcu u svom nalazu govori i vještak B.V., koji je stručnjak iz oblasti igara na sreću i na strani 3. navodi da iz odgovora Uprave za igre na sreću za traženi period od 1.12.2012. do 09.04.2013. godine ne postoje podaci o mjesečnim evidencijama s konačnim obračunom rezultata poslovanja. Ako se uporede ovi podaci a u sklopu toga podnesak predstavnika oštećene firme može se izvesti jedini zaključak da nema ni jednog dokaza koji može potvrditi, na nepobitan način, jer se na pretpostavkama ne može donijeti pravična i zakonita odluka, da u radnjama okrivljenog O. ima bilo kojeg elementa predstavljenog ili nekog drugog krivičnog djela koje se goni po službenoj dužnosti. U ovakvom ubedjenju branilac predlaže da se okrivljeni O.S. u nedostatku dokaza oslobodi optužbe. </span>
</p>
<p class="p4">
<span>Sud je u dokaznom postupku saslušao svjedoke P.G., S.M.,  Z.  A., O.R., O.A. i A.N., pročitao nalaz i mišljenje vještaka finansijske struke N.V. od 10.04.2014.godine, kojeg je i neposredno saslušao na glavnom pretresu od 02.12.2014.godine, pročitao nalaz i mišljenje vještaka iz oblasti igara na sreću B.V. od 10.03.2015.godine, pročitao podnesak punomoćnika oštećenog Č. M.  od 06.03.2015.godine, pročitao uvjerenje iz kaznene evidencije za prvookrivljenog A.G. izdatog od Ministarstva pravde Crne Gore br. 0203/4159 od 21.07.2014.godine, i izvod iz kaznene evidencije za drugookrivljenog O.S. izdatog od Ministarstva unutrašnih poslova – CB Bar br. 71-03-245/13-3253/2 od 04.09.2013.godine.</span>
</p>
<p class="p4">
<span>Svjedok P.G. je naveo da je zaposlen kao menadžer u firmi “V.” DOO odnosno kladionici V.,kao menadžer za područje Ulcinja i V.a, na koje radno mjesto je došao umjesto Z.A. Od 01.03.2013.godine, od kada je i počeo da radi kao menadžer u kafe baru „L.“ gdje je postavljen terminal za virtuelne igre, pojavio se minus i to 01.04.2013.godine, kada je uradio mjesečni obračun, u iznosu od 2.500 eura. Kako se radilo o velikom iznosu odlučio je da vrši svakodnevnu kontrolu poslovanja, a iz centrale P. su mu objasnili na koji način će to učiniti i istovremeno mu skrenuli pažnju da se na tom aparatu igra i nakon ponoći, odnosno nakon što je lokal zatvoren pa pretpostavlja da su okrivljeni na aparatu igrali i nakon toga iz aparata vadili novac. Dana 03.04.2013.godine, ustanovio je da nedostaje 252,00 eura, a naredna dva dana falilo je po 70,00 eura, i to u smjeni kada su radili O.S. koji je bio radnik kafe bara „L.“ i A.G. koji je bio njihov radnik. Provjeru ovoga izvršili su preko kompjutera centrale u Podgorici gdje se tačno vodi evidencija ko je od radnika u smjeni kada se vrše uplate. Konačno stanje o uplatama vadi se uveče nakon što se lokal zatvori i to radi radnik koji je u drugoj smjeni. Takođe prilikom ustanovljavanja minusa od 252,00 eura, u smjeni su bila oba okrivljena. Prilikom prvog nedostaka obavjestio je pretpostavljene u Podgorici, koji su mu naložili da ne reaguje, već da sačeka da li će se ponovo pojaviti manjak i utvrditi u čijoj smjeni. Postupio je po datim uputstvima i ustanovio da se manjak pojavljuje u smjeni O.S. i A.G., pa je iste obavjestio, a koji su mu naložili da održi sastanak kod Z.A. u kazino V., kako bi se riješio nastali problem, te ukoliko se ne dogovore slučaj prijave policiji.  Okrvljeni mu prilikom priznanja nisu rekli na koji su način novac oduzeli, ali to je bilo moguće jedino ako se terminal okrene, pa se novac koji je uplaćen počne izlaziti, odnosno ispadati po terminalu, nakon čega su ga pokupili. U par navrata zatekao je sitne kovane novčanice koje stoje u uglu monitora, a iste tu nikako nijesu mogle doći bez okretanja aparata. U kazinu u kojem je radio Z.A. otišao je zajedno sa S.M., Z.A. i okrivljenima, a koji iz prve nijesu željeli da priznaju da su novac oduzimali ali nakon što su im oni predočili da znaju način na koji su oduzeli novac, te da će im pozvati roditelje i policiju, priznali najprije da su oduzimali po 5,00 – 10,00 eura, da bi nakon toga priznali cjelokupni dug. Svjedok je mišljenja da jedno lice teško može na naprijed navedeni način oduzeti novac.</span><span class="s4"> </span><span>U lokalu „L.“ postoji video nadzor, ali mu je T.S. rekao da kamere nijesu radile, a ne zna ko je sve znao da kamere ne rade. Sjutradan mu je otac A.G. je donio 500,00 eura na ime dijela duga, dok O.nije donio novac, kako je bilo dogovoreno. Nakon četri dana pozvao ga je ujak i otac O.S.a, kao i otac A.G. sa kojima je sjedio u lokalu „L.“, kojom prilikom su ga zamolili da li može da pozove pretpostavljene u Podgorici kako bi im oprostili pola duga, što su nadređeni iz P. odbili. Ne zna kada je podnijeta prijava protiv O. i A.. U njegovom laptopu postoji evidencija o tome koliki je manjak pričinjen firmi, jer je o tome morao voditi računa i morao je da isti opravdava. </span>
</p>
<p class="p4">
<span>Svjedok Z.A. je u svom iskazu naveo da je do marta 2013.godine radio kao menadžer u kazinu „V.“ i vodio terminale za živo klađenje, tj. virtuelno klađenje, tako da je bio zadužen i za terminal u kafe bar „L.“ u V., za koji je u jednoj smjeni bio zadužen i njihov radnik A.G.. Tokom decembra 2012.godine, pojavio se minus prilikom konačnog mjesečnog obračuna i to u iznosu od 445,00 eura. U januaru 2013.godine, prilikom završnog mjesečnog obračuna opet mu se pojavio minus i to u iznosu od 750,00 eura, da bi minus za februar 2013.iznosio 2.700 eura. Kada je otkrio da se pojavio navedeni minus obavjestio je centralu, ali su ga oni smijenili smatrajući da nije uredno vršio svoje radne zadatke, te su na tom mjestu postavili novog menadžera P.G., dok je on dalje nastavio da vodi kazino V., koji se nalazi u „ul. xx. N.“. U kafe baru „L.“ nakon njegove smjene nastavili su da rade A.G., koji je bio zadužen za terminal, dok je O.S. radio kao konobar u lokalu. Od strane P.G., predočeno mu je da je pomenute radike uhvatio na djelu.Nakon što mu je P.predočio činjenice i upitao kako da riješe nastali problem, istom je rekao da dođu u kazino „V.“ u ulici „xx N.“ gdje imaju službene prostorije za sastanke, kako bi popričali sa radnicima te smjene o nastalom manjku, a kojom prilikom su došli A.G., O.S., S.M. i P.G.. Prilikom razgovora o manjku koji se pojavio okrivljeni su djelimično priznali, a pri tom gledajući jedan u drugog, gestikulirajući šta treba da kažu. Okrivljeni su na njegovu sugestiju otišli u drugu prostoriju i nakon dva minuta izašli sa pričom da nijesu oduzeli 6.806,00 eura, već da su oduzeli 150-200 eura ponasob. Navedeni iznos su oduzeli na način što su iz dijela terminala gdje se mijenja traka printera uvlačili ruke i uzimali pare, a zatim su okretali terminal da bi izašo novac iz kase. Prisutnima je A.G. priznao da je jednom prilikom uzeo novčanicu u apoenu od 50,00 eura, koju je prethodno vidio u terminalu i uvlačenjem ruke istu oduzeo. Kako im je Z. predočio činjenice da se radi o vremenskom periodu od četri i po mjeseca, okrivljeni su nastavili sa gestikulacijom gledajući jedan drugog, pa im je ponovo predložio da se dogovore s obzirom da to što su rekli ne odgovara istini, pa su A.G. i O.S. ponovo pošli u drugu prostoriju kako bi se dogovorili i nakon dva minuta priznali da su ukrali cjelokupni iznos od 6.721,50 eura, o čemu su sačinili izjavu gdje su priznali djelo i istu potpisali. Predložili su da će sjutradan vratiti po 500,00 eura, a o preostalom dugu će se dogovoriti. O.S. im je tom prilikom saopštio da za njega vraćanje duga nije problem jer ima dužnika koji mu duguju polovinu tog novca, ali da je njemu  žao A.G., jer mu finansijska situacija nije dobra. Dalje je naveo da su sačinili službenu zabilješku koju su ovjerili potpisima u kojoj je bilo navedeno da su okrivljeni priznali da su oduzeli novac i da nad njima nije bilo prinude. Sjutradan, dok je bio sa S.M. došao je A.G. zajedno sa svojim ocem, i dao 500,00 eura, dok se o ostatku dogovorio sa prvookrivljenim da nastavi sa radom u firmi, a da će dug od plate postepeno vraćati i to po 200,00 eura mjesečno, sve prednje i u dogovoru sa centralom kazina, imajući u vidu da je A.G. lošeg imovnog stanja. Nakon dogovora sa prvookrivljenim došao je O.S. i saopštio mu da je onaj papir koji je potpisao bezvredan i da ga može slobodno pocijepati jer više ne stoji iza te izjave. Takođe je naveo da je sjutradan nakon ovog događaja posredovao O.A. i predložio sastanak sa ocem O.S., kako bi riješio nastali problem, a koji je prihvatio, te se sa ocem drugookrivljenog sastao u bašti kazina V.. Tom prilikom otac O.S. ga je upitao zašto ga nije obavijestio o ovom slučaju ranije, na šta mu je on odgovorio da je njegov sin punoljetan, te da njega ne zna, i da je o tome trebao biti obaviješten od strane sina. Otac drugookrivljenog u potpunosti je prihvatio dug, s tim što je tražio plolongiranje roka do mjesec dana, kako bi mu svastika iz Amerike poslala novac. Dalje je naveo da je prihvatio taj dogvor i tražio da se sačini izjava, ali se u razgovor umješao posrednik O.A. i saopštio da on stoji iza njegovog rođaka, te da nema potrebe da se izjava sačini. Nakon proteka roka od mjesec dana pozvao je oca drugookrivljenog skrenući mu pažnju na isticanje roka, ali je isti odbio da priča sa njim, obzirom da je već bio u policiji prijavljujući njega da je pod prinudom O.S. potpisao izjavu. Nekoliko puta su mu u toku od mjesec dana slali posrednike i to M.Lj. i D. S., kako bi se dug smanjio, ali koje je predloge odbio. Kako je bio pozvan u policiji zbog podnijete prijave istima je ispričao na koji način je izvršena krađa. Novac koji je trebao da vrati O.S. je lično vratio s obzirom da je bio zadužen sa poslovanjem terminala u organizaciji poslovanja pa je morao svojim poslodavcima da pokrije manjak koji su proizveli okrivljeni. Pojasnio je da se nekad dešavalo da van kase pronađe neke sitne apoene, a ovo iz razloga jer se kasa prepunila. Nikad nije ni pomislio da se novac može iz terminala oduzeti na način na koji su okrivljeni to uradili, a i sam tvorac aparata bi se iznenadio i predvideo neku pregradu koja bi djelila kasu i mjesto gdje se menja traka, tako da ga je visprenost okrivljenih zaista iznenadila. Sa novcem iz terminala nije bio zadužen A.G., već je bio zadužen samo Z., obzirom da je samo on imao ključ od kase. Dešavalo se da se nekada na aparatu igralo tokom noći, a nekada je ostao uključen i nakon 21,00 časova, obzirom da im je radno vrijeme do 21,00 časova, ali zbog gostiju u lokalu, aparat je radio i nakon tog vemena. Pravilo je da se isti ugasi kada ne radi, zbog opasnosti od strujnog udara. Istakao je da je u lokalu „L.“ postojao video nadzor koji se aktivirao preko laptopa koji je bio  kafiću i koji se lako mogao uključiti, odnosno isključiti, a ne zna ko je bio zadužen kompjuterom, jer video nadzor nije postavljen od strane njihove firme,već vjerovatno od gazde lokala. U firmi postoji dokaz da je A.G. bio njihov radnik. Svakog mjeseca je podnosio finansijski izvještaj u Podgorici, na osnovu evidencije iz svih terminala nakon oduzetog stanja, pa nakon što je brojao novac i kada bi se ispostavio manjak,to je i prikazao u izvještaju. Nije bio upoznat sa činjenicom da je branilac O.S.  nudio S.M. da nastali spor riješe na miran način, jer su upravo to i oni sami htjeli, bez sudskog postupka, pa su i nakon obavljenog razgovora popili piće i rukovali se, a imao je riječ njegovog oca da će dug vratiti za mjesec dana, a da se on riječi drži, za razliku od druge strane.</span>
</p>
<p class="p5">
<span>	Svjedok S.M. je u svom iskazu naveo da je vlasnik kafe bara “L.”, u V., unutar kojeg se nalazi aparat kazina “V.”, s tim što mu kazino odnosno DOO “V.” plaća zakupninu za korišćenje prostora. Tokom 2012.godine, menadžer kazina “V.” bio je Z.A., dok je u martu mjesecu 2013.godine, menadžer postao P.G.. U lokalu, kao konobar radio je O.S., koji mu je inače komšija i prijatelj, a kojeg je zaposlio, bez ikakvog interesa, odnosno samo iz činjenice da isti pohađa školu, a koji mu je bio od velikog povjerenja, dok su radnici kazina “V.”  bili  A.G. i T.S.. Ključevima  za aparat bili su zaduženi radnici “V.” A.G. i T.S., s tim što su ključeve nakon završetaka smjene ostavili na šanku lokala u jednoj čaši, dok je ključeve lokala imao isključivo O.S., koji je zatvarao lokal u njegovom odsustvu. Trećeg ili četvrtog aprila 2013.godine, požalio mu se P.G. i saopštio da se u kazinu pojavljuju manjkovi u visini od 2.700,00 eura, te da sumnja u A.G. i O.S., jer su se manjkovi uvijek pojavljivali u njihovoj smjeni. Rekao mu je da je spreman da se pozovu okrivljeni i da se sa njima porazgovara u prostorijama centralnog kazina “V.”, kako bi se došlo do podatka da li u njihovim radnjama ima propusta. Svojim vozilom je preuzeo A. G. i usput prikupio O.S. te sa njima krenuo u prostorije kazina. U prostorije za sastanak, zajedno sa P.G. i Z.A. predočili su im da je povod razgovora redovna pojava u poslednje vrijeme, odnosno manjkovi iz aparata. Okrivljeni su osporavali njihove navode, da bi zatim nakon upozorenja da će im roditelji biti upoznati sa slučajem, počeli priznavati umješanost u slučaj, na način što su izjavili da su u početku uzimali po 4 - 5 eura svake večeri poslovanja, a zatim je A.G. priznao da je uzimao i po 50,00 eura iz aparata. Dalje je naveo da je na predlog Z.A. njima dopušteno da se dogovaraju u drugoj prosotiriji da li će da priznaju i ostali iznos, da bi po tom kazali da su zadnje večeri uzeli 20,00 eura, a posle toga su ponovno ušli u tu drugu prostoriju, te izjavili da ukupan iznos nijesu oduzeli, ali da priznaju ukupan manjak, i da će isti vratiti sa udjelima od po jedne polovine ponaosob. A.G. je data mogućnost da jednu sumu isplati i nastavi sa radom, s tim što bi se preostali iznos obustavio iz njegove zarade, dok je O.S. saopštio da je spreman da sjutradan isplati 500,00 eura, a u roku od 10 dana preostali iznos, koji će mu vratiti njegovi dužnici, s tim što je S.M. preuzeo obavezu da bude njegov garant. Nakon njihovog priznanja pristupilo se sačinjavanju pismene izjave u kojem priznaju iznos duga i obavezu da plate iskazani manjak. Nakon što su isti priznali da su oduzeli novac iz aparata, pristupilo se sačinjavanju  pismene izjave u kojoj su isti priznali iznos zaduženja u svom poslovanju i obavezu da  plate iskazani manjak. Kada su završili sa potpisivanjem izjave Z.A. je pozvao konobara i naručio piće za sve, a nakon što su popili piće vozilom je A.G. i  O.S. vratio nazad svojim kućama. Nakon nekih 4 – 5 dana  po nestanku novca u njegov lokal je došao rođak drugookrivljenog sa suprugom, D.F., i zamolio ga da nekako pomogne O.S. i njegovoj porodici oko vraćanja oduzetog novca, odnosno da li može nekako smanjiti taj iznos, obzirom da je O.S. negirao da se radi o toj sumi novca. Odgovorio mu je da se ne radi o njegovom novcu, te da im ne može pomoći. Istakao je da su ga ljudi iz V. i ostalih sela  upozorili  da su okrivljene često vidjeli  u lokalu, i to u ranim jutarnjim satima oko 03, 00  ili 04, 00 časova, kada lokal nije radio. Što se tiče tačno oduzetog iznosa i u kojem vremenskom peridou je isti nastao  nije se mogao izjasniti, s obzirom da nema nikakve veze sa aparatima vlasništvo “Volcana”, a od P.G. je čuo da je na početku prije nego što je on počeo raditi falilo 2.700,00 eura, dok je ukupna suma na kraju iznosila oko 6.000,00 eura. Takođe je naveo da je od strane porodice O. bio pozvan nekoliko puta, i to majka O.S. je pošla u njegovu kuću i plakajući saopštila da ne zna kako je to njen sin mogao da uradi. Takođe je i otac O.S., zajedno sa rođakom upitao da li može nešto da učini u smislu da smanji dug, a pozvao ga je i branilac okrivljenog sa istim zahtjevom. U konačnom pozvao ga je i brat od ujaka drugookrivljenog koji mu je prijetio da će mu zatvoriti lokal i da će vidjeti zbog ovoga što je uradio.</span>
</p>
<p class="p5">
<span>	Svjedok O.R. je u svom iskazu naveo da kada je čuo da mu je sin O.S., otet iz škole i odveden u prostorije kazina “V.”, uputio kod S.M. i prilazeći njegovoj kući, čuo je kroz otvoren prozor kako telefonom razgovara sa Z.A.. Tom prilikom Z. mu je rekao da ih drže što jače, misleći na okrivljene, kako bi izmirili dug. Upitao je S.M. zašto je to uradio i zamolio da pođe zajedno sa njim kod Z.A.a i P.G.. Kako je S. to odbio, pozvao je rođaka O.A., i zajedno su otišli u kazino “V.” gdje su sjedjeli sa Z.A.. Z. i S.M. je upitao kako je moguće da im stavljaju na teret da su oduzeli novac, kada na aparatu nema oštećenja, niti su kamere snimile da su novac oduzeli, a kojom prilikom im nije tražio da mu dug umanje niti odlože. Po povratku u lokalu „L.“ sreli su P.G., A.G. i A.N., te su sa njima zajedno sjeli par minuta, nakon čega je P.G. ustao i sa nekim obavio telefonski razgovor. Nakon ovoga su otišli, a potom je odlučio da slučaj preda policiji, kako bi se utvrdila istina. Ne zna kada je tačno policiji predao prijavu. Istakao je da je samo sa S.M. posredovao kako bi se slučaj završio van suda.</span>
</p>
<p class="p5">
<span>	O.Abdulah je u svom iskazu naveo da mu je jednog dana, dok je radio na međi svoje kuće, došao rođak O.R. zajedno sa svojim sinom O.S., i saopštio da ima problem sa sinom oko krađe novca iz lokala, te ga zamolio da ide sa njim do V.a, kako bi mu prevodio, jer ne zna dobro crnogorski jezik, a trebao je da se vidi sa P.G.. U V. nijesu pronaši P., pa su krenuli ka U., gdje su u lokalu “V.” pronašli Z.A., sa kojim su sjeli, a kojeg je O.R. zamolio da mu odloži isplatu duga za svoga sina S. za mjesec dana, dok mu svastika iz Amerike ne pošalje novac.  Dalje je naveo da ga je istovremeno zamolio da mu dug, ako može smanji, na šta mu je Z. odgovorio da mu dug ne može smanjiti, ali je isti pristao uz njegovu garanciju da ga čeka mjesec dana oko isplate duga. Takođe je naveo da su se nakon toga u V., u lokalu „L.“ našli i sa P.G., a kojeg je takođe O.R. zamolio da dug O.S. odloži, i ako može umanji. P.je ustao i otišao da obavi telefonski razgovor, te se nakon toga vratio i rekao da mu dug ne može umanjiti.</span>
</p>
<p class="p5">
<span>	Svjedoku A.N. je prvookrivljeni A.G. sin, pa se isti koristio svojim pravom  i nije svjedočio u ovoj krivično – pravnoj stvari. </span>
</p>
<p class="p5">
<span>	Iz nalaza i mišljenja vještaka finansijske struke N.V.je od 10.04.2014.godine, proizilazi da nakon kontaktiranja sa menadžerom kladionice “V.” koja se nalazi u kafe baru “L.” u V. i kladionice u U. Z.A. i P.G., vještak konstatovao sljedeće: u vremenskom periodu od 01.12.2012.godine do 09.04.2013.godine, iz kladionice “V.” koja se nalazi u kafe baru “L.” u V. pojavio manjak u kasu i to: iz obračuna za decembar 2012.godine iznos od 445,00 eura, iz obračuna za januar 2013.godine iznos od 750,00 eura, iz obračuna za februar 2013.godine iznos od 2.700,00 eura, iz obračuna za mart 2013.godine iznos od 2.500,00 eura, i iz obračuna za april 2013.godine, iznos od 326,50 eura, što ukupno iznosi 6.721,50 eura. Na glavnom pretresu ovaj vještak je u svom kazivanju pojasnio da je nalaz sačinio na osnovu izvještaja koji su mu u pisanoj formi dali predstavnici oštećene firme Z.A. i P.G., a koje je priložio kada je vještačenje završio. Naveo je da je iz obračuna vidljiv manjak na kraju mjeseca, a ne na kraju svakog dana. Aparat registruje kao registar kasa sve račune, a P.G., Z.A. i okrivljeni, su valjda znali kojim danima je falio iznos.</span>
</p>
<p class="p5">
<span>	Iz nalaza i mišljenja vještaka iz oblasti igara na sreću B.V. od 10.03.2015.godine, prozilazi da je dana 03.03.2015.godine, neposrednim uvidom na samouslužnom terminalu serijskog broja 4018 u kafe baru “L.” u V. u prisustvu menadžera P.G., utvrdio da ne postoje podaci o izvršenim uplatama i isplatama na istom, prije 28.02.2015.godine. U izjavi menadžera P. G., svaki put kada se uzima stanje sa terminala, a to se radi jednom mjesečno, ono se resetuje, odnosno poništava na nulu. Tako i po tom osnovu nije moguće doći do traženih podataka o poslovanju za period od 01.12.2012.godine do 09.04.2013.godine. Takođe neposrednim obraćanjem Upravi za igre na sreću, zahtjevom 03/04-95/1 od 02.03.2015.godine, zhodno Zakonu o slobodnom pristupu informacija, ista je odgovorila da D.O.O “V.” priređuje igre na sreću putem samoposlužnog terminala, serijskog broja 4018 u kafe-baru “L.” u V., po Ugovoru br.02/01-569/3 sklopljen sa navedenom Upravom. D.O.O “V.” iz P. je shodno čl. 54 st. 4  Zakona o igrama na sreću mjesečnu evidenciju s konačnim obračunom rezultata poslovanja i dokaz o uplati mjesečne naknade za priređivanje klađenja dužno dostaviti nadležnom organu (Upravi za igre na sreću) najkasnije do 15. u mjesecu za prethodni mjesec. Iz odgovora Uprave za igre na sreću, za traženi period od 01.12.2012. do 09.04.2013.godine, ne postoje podaci o mjesečnim evidencijama s konačnim obračunom rezultata poslovanja. Radi se o tipu terminala gdje isplatu vrši fizičko lice, odnosno zaposleni u bilo kojoj poslovnici – kladionici D.O.O “V.” donosiocu potvrdnog tiketa. Izuzetno, ako je sklopljen dogovor između vlasnika lokala u kojem se nalazi terminal i vlasnika terminala, isplatu dobitka može izvršiti vlasnik lokala (do određenog iznosa), zadržavajući potvrdni tiket. Takođe je naveo da se radi o samousložnom video-terminalu koji u ponudi ima sportsko klađenje, klađenje uživo, virtuelne trke pasa i “Win&amp;Go 35/49”. Učesnik u igri odnosno igrač ukucava određeni tip igre, ubacuje novac u bilakceptor koji je instaliran u terminalu i za to dobija tiket koji izbaci terminal. Na njemu piše, između ostalog, u slučaju pogođenog rezultata koliki je dobitak. U slučaju da učesnik u klađenju ostvari pravo na isplatu dobitka, zaposleni ili radnici priređivača, a može i sam igrač, moraju putem terminala potvrditi regularnost dobitka i autorizovati isplatu, nakon čega terminal izbacuje potvrdu za isplatu. U slučaju da je kasa za uplatu novaca puna, nije moguće izvršiti uplatu jer se novac vraća nazad igraču. Takođe nije moguće da novac sam počne prelaziti na mjesto za mjenjanje trake, pod uslovom da se terminal ne pomjera odnosno naginje ili prevrće, onda postoji velika vjerovatnoća da novac dospije i u prostor za mijenjanje trake. Samouslužni terminal prima putem bilakceptora (čitač novca) i metalni i papirni novac u apoenima: 0,50, 1, 2, 5, 10, 20, 50, 100, 200 eura. U prinicipu terminal se ne gasi noću, osim u izuzetnim situacijama gdje je elektro – mreža lokala nestabilna, pa se isti gasi noću iz bezbjednosnih razloga. Svako gašenje i ponovo uključivanje terminala evidentira se preko kompjutera u centrali firme priređivača. </span>
</p>
<p class="p5">
<span>	Iz podnesaka punomoćnika oštećenog Č. M. od 06.03.2015.godine, proizilazi da u krivičnoj stvari okrivljenih O.S. i A.G. oštećeni DOO „V.“iz P., obavještava sud da se ne pridružuje krivičnom gonjenju protiv okrivljenih, pa sledstveno tome, u svojstvu oštećenog ne postavlja imovinsko pravni zahtjev prema okrivljenima.</span>
</p>
<p class="p4">
<span>Iz uvjerenja iz kaznene evidencije za prvookrivljenog A.G. izdatog od Ministarstva pravde Crne Gore br. 0203/4159 od 21.07.2014.godine, proizilazi da nije ranije osuđivan.</span>
</p>
<p class="p4">
<span>Iz izvoda iz kaznene evidencije za drugookrivljenog O.S.a izdatog od Ministarstva unutrašnih poslva–CB Bar br.71-03-245/13-3253/2 od 04.09.2013.godine, proizilazi da nije ranije osuđivan.</span>
</p>
<p class="p5">
<span>	Ocjenom navoda optužbe, odbrane okrivljenih kao i svih dokaza izvedenih na glavnom pretresu, cijeneći iste kako pojedninačno tako i u vezi sa ostalim dokazima, sud je na nesumnjiv način utvrdio da su okrivljeni A.G. i O.S. izvršili krivično djelo činjenično opisano i pravno kvalifikovano u izreci presude.</span>
</p>
<p class="p14">
<span>Sud je činjenično stanje iz izreke presude utvrdio prevashodno iz odbrane okrivljenog A.G. date na glavnom pretresu, u kojoj je ovaj okrivljeni priznao činjenice koje su sudu bile odlučne radi utvrdjivanja da li su okrivljeni izvršili krivično djelo za koje ih optužba tereti. Sud cijeni da je okrivljeni A.G. svoju odbranu iznio detaljno,jasno,bez ikakvih pritisaka ili nagovaranja precizno opisujući način na koji je zajedno sa okrivljenim O.S. u periodu od 01.12.2012.god. do 09.04.2013.god. uvijek u ranim jutarnjim ili kasnim večernjim časovima, kada osim njih dvojice u lokalu nije bilo nikog,oduzimao novac iz aparata za igre na sreću koji je u lokalu „L.“ bio postavljen. Okrivljeni A.je na pretresu objasnio da su novac oduzimali uvijek kada bi se kasa sa novcem prepunila,te bi zatim malo pomjerili i podigli aparat na jednu stranu te je tako sitan,metalni novac počeo izlaziti na stranu gdje se mijenja traka,od koje su oni imali ključ. Papirni novac oduzimali su na isti način stim što je za izvlačenje istog bilo neophodno uvući prste da se novčanica izvuče. Okrivljeni su takođe iskoristili i činjenicu koju su uočili prilikom obilazaka tadašnjeg menadžera Z.A.,odnosno da on ne broji novac koji uzima iz kase već da kasu samo isprazni nakon čega napušta lokal. Ovako data odbrana okrivljenog A.G. se po nalaženju suda odlikuje konkretnošću, realističnim opisom u pogledu svih činjenica pod kojima se predmetni događaj desio i pojedinostima poznatim samo licu koje je učestvovalo u predmetnom događaju, pa je istu sud prihvatio kao istinitu, jasnu, potpunu i to u pogledu odlučnih činjenica. Očigledno je da je njegovo priznanje dato svjesno i dobrovoljno i nema dokaza koji bi govorili u prilog njegove lažnosti. Prednje navode u potpunosti potvrđuju i personalni dokazi izvedeni na glavnom pretresu, prije svega, iskazi svjedoka P.G. i Z.A., koji su detaljni, međusobno saglasni, a koji su, svaki sa svog aspekta opisali predmetni događaj. Naime, svjedok P.G. je u svom iskazu naveo da je na mjesto menadžera kladionice “V.” stupio 01.03.2013.godine, poslije Z.A., a da je u mjesečnom obračunu za mart mjesec dana 01.04.2013.godine, ustanovio manjak u iznosu od 2.500,00 eura, pa kako se radilo o velikom iznosu iz centrale u P. su mu objasnili da vrši svakodnevnu kontrolu poslovanja i istovremeno mu skrenuli pažnju da se na aparatu igra i nakon što je lokal „L.“ zatvoren. Dana 03.04.2013.godine, utvrdio je manjak od 252,00 eura, a naredna dva dana po 70,00 eura i to uvjek u smjeni A.G. i O.S.</span><span class="s4"> </span><span>Takođe je naveo da je u nekoliko navrata zatekao sitne kovane novčanice koje stoje u uglu monitora, a koje tu nikako nijesu mogle doći bez okretanja aparata.</span><span class="s4"> </span><span>Prednje navode u potpunosti potvrđuje i iskaz svjedoka Z.A. koji je naveo da su mu se kao menadžeru terminala u kafe baru “L.” pojavljivali minusi i to u decembru 2012.godine iznos od 445,00 eura, u januaru 2013.godine iznos od 750,00 eura, i u februaru 2013.godine iznos od 2.700,00 eura, o čemu je obavjestio centralu, ali su ga isti smjenili smatrajući da ne izvršava uredno radne zadatke, te su na tom mjestu postavili P.G.. Iskaze svjedoka P.G. i Z.A. sud je u cjelosti prihvatio, cjenieći ih kao jasne, uvjerljive i objektivne. Sud nije imao razloga da posumnja u istinitost njihovih iskaza, jer su oni u potpunosti potvrđeni i iskazom svjedoka S.M.. Kada se odbrana okrivljenog A.G. dovede u vezu sa iskazima naprijed navedenih svjedoka, onda se nesumnjivo izvodi zaključak o vremenu izvršenja krivičnog djela, mjestu, vrsti tuđe pokretne stvari, načinu njenog oduzimanja, kao i ko su izvršioci krivičnog djela. Posebnu pažnju treba dati činjenici da je okrivljeni A.G. priznao da su uvijek u ranim jutarnjim ili kasnim večernjim satima oduzimali novac, kada lokal nije radio, a koje je navode potvrdio i svjedok P.G., da mu je iz centrale rečeno da se na terminalu igra i da je isti uključen i nakon radnog vremena, kao i da je u par navrata i sam zatekao sitne kovane novčanice koje stoje u uglu monitora, a koje su mogle tu dospijeti jedino ako se terminal pomjeri ili prevrće te da je svjedok S.M. naveo da su mu mještani sela u više navrata govorili da su vidjali okrivljene u lokalu oko 03-04 h izjutra.  Odbrana okrivljenog A. za sud je posve logična i uvjerljiva kada se dovede u vezu sa nalazom i mišljenjem vještaka iz oblasti igara na sreću B.V. od 10.03.2015.godine iz kojeg proizilazi da u slučaju da je kasa za uplatu novaca puna, nije moguće izvršiti uplatu jer se novac vraća nazad igraču,a takođe nije moguće da novac sam počne prelaziti na mjesto za mijenjanje trake, pod uslovom da se terminal ne pomjera odnosno naginje ili prevrće a onda postoji velika vjerovatnoća da novac dospije i u prostor za mijenjanje trake. Nalaz i mišljenje pomenutog vještaka sud je cijenio kao jasan, stručan i detaljan, a na isti ni stranke nijesu imale primjedbi te ga je sud u cjelosti prihvatio. Stoga je sud zaključio da su se i sumnje svjedoka P.G. o načinu na koji je novac nestajao iz aparata pokazale istinitim nakon što je vještak Begović potvrdio da novac izlazi u prostor za mijenjanje trake kada se aparat napuni novcem od uplata i potom pomjeri. </span>
</p>
<p class="p4">
<span>Iz odbrane okrivljenog A.G. date na glavnom pretresu proizilazi da on predmetno krivično djelo nije izvršio sam, već zajedno sa okrivljenim O.S. Prilikom oduzimanja novca oni su zajednički djelovali, na način što je jedan pomjerao aparat, kako bi novac ispao u prostor gdje se traka mijenja, a drugi isti oduzimao, a isti su potom djelili na jednake djelove. Prizanje prvookrivljenog je za sud uvjerljivo do te mjere da nema sumnje da je isti imao motiva da drugo lice lažno označi kao saizvršioca predmetnog krivičnog djela posebno jer je sa istim bio u dobrim i prijateljskim odnosima, a posebno imajući u vidu i iskaze svjedoka P.G., Z.A., i S.M., koji su međusobno saglasno naveli da su se manjkovi pojavljivali uvijek u smjeni u kojoj su radila oba okrivljena. Iz okolnosti konkretnog slučaja stoga proizilazi da su okrivljeni predmetno krivično djelo počinili kao saizvršioci, obzirom da su djelovali po unaprijed podijeljenim ulogama, po prethodnom dogovoru, a kod njih je postojala svijest o zajedničkoj saradnji u izvršenju ovog krivičnog djela, realizujući zajedničku odluku u vezi oduzimanja pokretne stvari, da bi na takav način pribavili protivpravnu imovinsku korist. Dakle, sasvim je jasno da su preduzete djelatnosti posledica njihove zajedničke odluke  da djeluju na način koji je opisan u izreci presude i na postojanje  takvog stanja svijesti i volje  najbolje ukazuje okolnost koja se tiče podjele oduzetog novca.</span>
</p>
<p class="p14">
<span>Pored navedenih dokaza, da je saizvršilac predmetne krađe okrivljeni O.S., upućuje iskaz svjedoka O.A., koji je naveo da mu je jednog dana došao rođak–otac drugookrivljenog O.R. sa sinom i saopštio mu da ima problem sa O.S. oko krađe novca iz lokala, te zamolio da i on ode sa njima kako bi se dogovorili sa vlasnikom kazina oko duga, pa su tako Z.A. zamolili da im odloži isplatu duga za oko mjesec dana, dok su  P.G. zamolili da dug odloži ili im ga umanji. Iskaz ovog svjedoka sud je u potpunosti prihvatio kao jasan, objektivan i vjerodostojan. Iskaz svjedoka O.R. sud nije prihvatio iz razloga što je isti u pogledu činjenica o kojima se ovaj svjedok izjašnjavao u suprotnosti sa iskazima svih saslušanih svjedoka a ponajprije sa iskazom svjedoka O.A. koji je prisustvovao razgovoru između O.S.,R. i Z.A. a potom i P.G. i koji je u svom kazivanju taj razgovor opisao istovjetno kao i svjedoci P.i Z.,dok je prema nalaženju suda svjedok O.R. svojim iskazom nastojao da pomogne drugookrivljenom koji mu je sin. </span><span class="s2">Prema tome sud će istaći da ako se odlučno poriče svaka veza drugookrivljenog sa oduzimanjem navedenog novca kao što to čini svjedok O.R., ostaje nejasno zašto se onda uopšte i išlo na pregovaranje sa P.i Z. oko smanjena i odlaganja duga i to još u prisustvu svjedoka O.A. i obećavalo vraćanje duga za mjesec dana. Stoga je sasvim jasno da je kazivanje ovog svjedoka neistinito,nelogično i pristrasno .</span>
</p>
<p class="p14">
<span>Kako se okrivljeni A.G. različito izjašnjavao u prethodnom postupku i na glavnom pretresu, </span><span class="s2">to je za sud nastala obaveza, da i tu odbranu cijeni.</span>
</p>
<p class="p14">
<span class="s2">Sud je već iznio ocjenu njegove odbrane koju je dao na glavnom pretresu, pa je očigledno da je odbrana data pred tužiocem ne samo u protivuriječnosti sa tom odbranom, nego i sa rezultatima ostalih izvedenih dokaza čija sadržina razotkriva način, vrijeme i mjesto izvršenja krivičnog djela. Naime, i u prethodnom postupku prvookrivljni je priznao da je u nekoliko navrata iz mjesta gdje se traka mjenja oduzeo od 150,00 – 200,00 eura, koje je potom sa O.S. podjelio. Sud nije prihvatio njegovu odbranu u djelu u kojem je naveo da su oduzeli samo navedeni iznos novca, jer je ista u potpunosti opovrgnuta i obezvrijeđena ostalim izedenim dokazima na kojima sud  zasniva presudu,a kao takvu opozvao je i sam okrivljeni kada je saslušan na glavnom pretresu.  </span>
</p>
<p class="p14">
<span class="s2">Okrivljeni O.S. je negirao izvršenje krivičnog djela a njegovu  odbranu sud nije prihvatio jer je ista životno nelogična,suprotna izvedenim dokazima i odbrani prvookrivljenog i kao takva sračunato data u cilju izbjegavanja krivice,posebno imajući u vidu da je na glavnom pretresu ovaj okrivljeni izjavio da je novac koji mu je A.davao poticao od bakšiša,da je to bio novac koji je ispadao iz aparata ili novac koji je ostavljan na stolu pored aparata za igru,kada je tokom postupka nedvosmisleno utvrđeno da je nemoguće da novac sam ispadne iz aparata,a da je neživotno da neko od igrača ostavlja novac na stolu pored aparata,a da okrivljeni A.negira da ga je čašćavao i da je dobijao bakšiš. Osim toga u izviđaju je ovaj okrivljeni rekao da je bio prisutan i da je posmatrao kada je A.otvarao prostor za traku i iz nje uzimao novac a da je i njemu novac davao,što je u potpunosti osporio na glavnom pretresu navodeći da je vjerovatno pogrešno shvaćen jer je izjavu davao pola na albanskom a pola na crnogorskom jeziku. U vezi sa tim sud će istaći da je uvidom u njegovu izjavu utvrđeno da je okrivljeni u tužilaštvu poučen o pravu na tumača za albanski jezik ali to pravo nije želio da iskoristi smatrajući da u dovoljnoj mjeri poznaje službeni jezik suda. </span>
</p>
<p class="p14">
<span>Tačan iznos oduzetog novca sud je utvrdio na osnovu nalaza i mišljenja i neposrednog saslušanja vještaka finansijske struke N. V. na glavnom pretresu od 01.04.2014.godine, koji je naveo da je na osnovu izvještaja koji su mu dali P.G. i Z.A. sačinio nalaz i mišljenje iz kojeg proizilazi da je iz navedenog terminala u periodu od 01.12.2012.god. (datum kada je prvi put utvrdjen manjak u aparatu od strane svjedoka Z.A. do 09.04.2013.god. (datum kada su okrivljenima svjedoci P.i Z. predočili da su u sazanju da oni iz aparata uzimaju novac)  ukupno oduzeto 6.721,50 eura. Stoji činjenica da vještak finansijske struke nije mogao dati nalaz na osnovu stanja u memoriji aparata a ovo iz razloga što se i vještak iz oblasti igara na sreću izjasnio da se radi o tipu terminala koji se jednom mjesečno resetuje odnosno poništava na nulu te stoga nije moguće doći do traženih podataka o poslovanju za period od 01.12.2012.godine do 09.04.2013.godine. Međutim kada se iznos do kojeg je došao vještak dovede u vezu sa kazivanjem okrivljenog A.G. koji je istakao da mu je mjesečna zarada  prije predmetnog događaja iznosila 250,00 eura, dok je nakon što su otkriveni u krađi,kako bi nadoknadio protivopravno oduzetu imovinsku korist, nastavio sa radom još godinu i tri-četiri mjeseca za koji period je primao samo 50,00 eura mjesečno,dok je preostali iznos od 200,00 eura zadržavala firma na ime vraćanja duga, pa je sud jednostavnom metodom matematičkog množenja broja mjeseci rada sa iznosom od 200,00 eura mjesečno (koliko je firma zadržavala na ime odštete) došao upravo do S. koja predstavlja oko polovinu iznosa od 6,721,50 eura koja se optužnim aktom okrivljenima stavlja na teret. Osim toga i okrivljeni A.G. se u svom slobodnom kazivanju na glavnom pretresu izjasnio da se ne može precizno izjasniti kolika je ukupna suma novca (što je i razumljivo imajući u vidu da su novac oduzimali u periodu od godinu i po dana i da nijesu uvijek oduzimali istu sumu novca i da su ga uvijek dijelili) da se ne radi o iznosu koji im je stavljen na teret ali da je prema njegovom mišljenju iznos novca koji su oduzeli bliži iznosu koji im se stavlja na teret nego onom iznosu koji su oni naveli u izviđaju. Stoga sud zaključuje da je jasno da su okrivljeni iz automata u ukupnom iznosu oduzeli novac koji im se stavlja na teret  jer niti je  životno niti logično da okrivljeni A.i nakon što biva otkriven u krađi nastavlja da radi sa minimalnom cijenom rada i više od godinu dana nakon toga nebi li otplatio dug,da dug zaista nije njegov a ovo tim prije što je firmu mogao slobodno napustiti bez ikakvih štetnih posljedica budući da je u istoj i bio u faktičkom radnom odnosu.      </span>
</p>
<p class="p4">
<span>Prema tome, na osnovu izvedenih dokaza sud je sa izvesnošću utvrdio da su okrivljeni bili svjesni i da su htjeli, da zajedno oduzmu tudju stvar – novac, na način bliže opisan u izreci presude, sa očiglednom namjerom da prisvajanjem istog pribave sebi protivpravnu imovinsku korist, pa se u takvom njihovom ponašanju stiču sva zakonska obilježja krivičnog djela kradja iz čl.239 st.1 u vezi čl.23 Krivičnog zakonika, dok se njihov odnos prema izvršenom krivičnom djelu manifestuje kao direktni umišljaj. Sud je prihvatio pravnu kvalifikaciju iz izmijenjenog optužnog akta iako vrijednost protivpravno oduzetog novca prelazi iznos od 3,000 eura zbog kojeg imovinskog cenzusa krivično djelo krađe prerasta u tešku krađu,jer bi takvom pravnom kvalifikacijom sud išao na štetu okrivljenih.</span>
</p>
<p class="p4">
<span> Sud je odbio predlog branioca da se u dokaznom postpuku pribave spisi K.br. 131/13 iz razloga što su saslušani svjedoci učinili nespornim da se pred ovim sudom vodi postupak protiv Z.A., P.G. i S.M., a sud ne može cijeniti njihove iskaze date u navedenom postupku, jer je riječ o različitim svojstvima krivično pravnih subjekata u krivičnom postupku, obzirom da su navedeni svjedoci tamo saslušani kao okrivljeni, a u ovom postupku kao svjedoci.</span>
</p>
<p class="p4">
<span>Sud je takođe odbio predlog ovog branioca za vršenje uvida u iskaz okrivljenog A.G. od 16.08.2013.godine koji je u tom postupku imao status oštećenog jer prema odredbama Zakonika o krivičnom postupku, oštećeni koji se saslušava, upozorava se na posledice davanja lažnog iskaza, kao i da nije dužan odgovarati na pojedina pitanja ukoliko bi sebe ili sebi bliske srodnike izložio krivičnom gonjenju, a u ovom postupku kao okrivljeni on ima sasvim drugačija prava i druge obaveze. Iskaz svjedoka od 04.09.2013.godine, već postoji u ovim spisima predmeta, u istom je A.G. saslušan u svojstvu okrivljenog i na glavnom pretresu 24.10.2014. godine je upoznat sa navedenim iskazom i objasnio je drugačije kazivanje u odnosu na ono sa glavnog pretresa. </span>
</p>
<p class="p4">
<span>Za sud nije sporna činjenica da se pred ovim sudom vodi drugi krivični postupak protiv Z.A.,P.G. i S.M.,što niko od saslušanih stranaka i svjedoka ni ne spori,zato što je izjava od strane A.G. i O.S. dana 09.04.2013.godine data pod prinudom, međutim navedena činjenica nije od uticaja za drugačije gledište suda u ovoj krivičnoj stvari imajući u vidu da sud svoju odluku nije zasnovao na navedenom dokazu (datoj izjavi) već naprotiv na slobodnom,svojevoljno datom jasnom priznanju okrivljenog A. datom u ovom krivičnom postupku.</span>
</p>
<p class="p4">
<span>Takođe je sud odbio da se u postupku sprovede novo finansijsko vještačenje s obzirom da je nakon vještačenja po vještaku finansijske struke dat nalog vještaku iz oblasti igara na sreću, ali se isti u nalazu jasno izjasnio da nije moguće izvući stanje iz terminala jer „ne pamti toliku evidenciju jer se radi o periodu iz 2012. i 2013.godine”,te je sud iznos otuđenog novca u nemogućnosti uvida u memoriju terminala zbog proteka vremena utvrdio pomoću drugih raspoloživih dokaza.</span>
</p>
<p class="p4">
<span>U konačnom za sud je bez uticaja istrajavanje odbrane da se činjenica o licu koje je oduzimalo novac iz terminala mogla dokazati preko video nadzora kada su se prevashodno vlasnik objekta svjedok S.M. izjasnio da se radi o video nadzoru koji se aktivira odnosno deaktivira preko lap topa koji stoji u šanku lokala i koji su okrivljeni lako i jednostavno mogli isključiti kada nijesu željeli da budu otkriveni u svom djelu,a pritom je svjedok S.M. i izjavio da koliko se sjeća video nadzor nije u tom periodu ni radio. </span>
</p>
<p class="p4">
<span>Prilikom odlučivanja o vrsti i visini krivične sankcije, sud je cijenio sve okolnosti iz čl. 42 Krivičnog zakonika, pa je od olakšavajućih okolnosi na strani okrivljenog A.G. cijenio njegovu raniju neosuđivanost,priznanje djela koje je u bitnom doprinijelo rasvjetljavanju ove krivične stvari,te činjenicu da je otklonio štetne posljedice djela i da se oštećeni nije pridružio krivičnom gonjenju,dok je kao otežavajuću okolnost sud cijenio iznos protivpravno pribavljene imovinske koristi. Na strani okrivljenog O.S. sud je od olakšavajućih okolnosti cijenio činjenicu da se radi o mlađem punoljetniku i da se oštećeni nije pridružio krivičnom gonjenju,dok je kao otežavajuću okolnost i na njegovoj strani sud cijenio iznos protivpravno pribavljene imovinske koristi. </span><span class="s3">Imajući u vidu prethodno navedene okolnosti, sud je okrivljenima izrekao uslovnu osudu primjenom čl.53 i 54 Krivičnog zakonika pa je sud okrivljenom A.G. prethodno utvrdio kaznu zatvora u trajanju od 3 (tri) mjeseca i istovremeno odredio da se utvrđena kazna neće izvršiti ukoliko okrivljeni u roku od 1 (jedne) godine po pravnosnažnosti presude ne izvrši novo krivično djelo,dok je drugookrivljenom O.S.u prethodno utvrdio kaznu zatvora u trajanju od 6 (šest) mjeseci i istovremeno odredio da se utvrđena kazna neće izvršiti ukoliko okrivljeni u roku od 2 (dvije) godine po pravnosnažnosti presude ne izvrši novo krivično djelo. Sud je mišljenja da radi krivično - pravne zaštite nije neophodno da okrivljeni utvrđenu kaznu zatvora i efektivno izdržavaju, već da će se i samim upozorenjem uz prijetnju kaznom u dovoljnoj mjeri uticati na okrivljene da ubuduće ne vrše ovakva ili slična krivična djela, čime će se po nalaženju suda, u potpunosti ostvariti svrha propisivanja i izricanja uslovne osude iz čl. 52 Krivičnog zakonika, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika.</span>
</p>
<p class="p4">
<span>Kako je sud okrivljene oglasio krivim to ih je na osnovu čl. 226 i 229 Zakonika o krivičnom postupku obavezao da na ime troškova krivičnog postupka solidarno uplate iznos od 199,70 eura na ime troškova vještačenja vještaku iz oblasti igara na sreću, iznos od 60,50 eura na ime troškova vještaćenja vještaku finansijske struke, kao i iznos od po 30,00 na ime sudskog paušala, čiju je visinu sud odmjerio na osnovu imovnog stanja okrivljenih, dužini trajanja i složenosti postupka. </span>
</p>
<p class="p8">
<span class="s2">Sa iznjetih razloga, a na osnovu čl.374 Zakonika o krivičnom postupku, odlučeno je kao u izreci presude.</span>
</p>
<p class="p15"></p>
<p class="p16">
<span class="s3">OSNOVNI SUD ULCINJ</span>
</p>
<p class="p16">
<span class="s3">Dana 27.03.2015.godine</span>
</p>
<p class="p3"></p>
<p class="p17">
<span class="s3">        ZAPISNIČAR,			              		      		 S U D I J A, </span>
</p>
<p class="p17"></p>
<p class="p17">
<span class="s3">       Škrelja Milena    					                 Mr Sanja Mirović</span>
</p>
<p class="p5"></p>
<p class="p5"></p>
<p class="p4">
<span>PRAVNA POUKA: Protiv ove presude može se izjaviti žalba u roku od 8 dana od dana prijema prepisa iste Višem sudu u Podgorici, a preko ovog suda.</span>
</p>
<p class="p4"></p>
<p class="p18"></p>
<p class="p18"></p>


</body>