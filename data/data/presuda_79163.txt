<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 0.875in 1.0in 1.25in;}
.s1{font-weight:bold;}
.s2{color:black;}
.s3{font-weight:bold;color:black;}
.s4{color:black;font-variant:small-caps;}
.p1{text-align:end;hyphenate:auto;font-family:Times New Roman;font-size:13pt;}
.p2{text-align:start;hyphenate:auto;font-family:Times New Roman;font-size:13pt;}
.p3{text-align:center;hyphenate:auto;font-family:Times New Roman;font-size:12pt;}
.p4{text-align:center;hyphenate:auto;font-family:Times New Roman;font-size:13pt;}
.p5{text-indent:0.5in;text-align:justify;hyphenate:auto;font-family:Times New Roman;font-size:13pt;}
.p6{text-indent:0.625in;text-align:justify;hyphenate:auto;font-family:Times New Roman;font-size:13pt;}
.p7{text-align:justify;hyphenate:auto;font-family:Times New Roman;font-size:13pt;}
.p8{text-indent:0.5in;margin-left:-0.125in;text-align:justify;hyphenate:auto;font-family:Times New Roman;font-size:13pt;}
.p9{text-indent:0.5in;margin-right:0.05in;text-align:justify;hyphenate:auto;font-family:Times New Roman;font-size:13pt;}
.p10{text-indent:0.5in;text-align:justify;hyphenate:auto;font-family:Times;font-size:13pt;}
.p11{text-indent:0.49166667in;text-align:justify;hyphenate:auto;font-family:Times;font-size:13pt;}
.p12{margin-right:0.0013888889in;text-align:justify;hyphenate:auto;font-family:Times New Roman;font-size:13pt;}
.p13{text-indent:0.375in;text-align:justify;hyphenate:auto;font-family:Times New Roman;font-size:13pt;}
.p14{text-indent:0.5in;text-align:center;hyphenate:auto;font-family:Times New Roman;font-size:13pt;}
.p15{text-align:start;hyphenate:auto;font-family:Times New Roman;font-size:12pt;}
</style>
<meta content=" " name="author">
</head>
<body class="b1 b2">
<p class="p1">
<span class="s1">K. broj  307/11</span>
</p>
<p class="p2"></p>
<p class="p3"></p>
<p class="p4"></p>
<p class="p4">
<span>                                       </span>
</p>
<p class="p4">
<span>                        </span>
</p>
<p class="p4"></p>
<p class="p4">
<span class="s1"> </span>
</p>
<p class="p4">
<span class="s1"> </span>
</p>
<p class="p4">
<span class="s1">         U IME CRNE GORE</span>
</p>
<p class="p2"></p>
<p class="p5">
<span class="s1">OSNOVNI SUD U BARU</span><span>, kao prvostepeni krivični, sudija G. Š., kao sudija pojedinac, sa zapisničarom M. M., u krivičnom predmetu okrivljenog </span><span class="s1">D. A.</span><span>, zbog krivičnog djela laka tjelesna povreda iz čl. 152 st.2 u vezi st.1 Krivičnog zakonika, po optužnom predlogu Osnovnog državnog tužilaštva u Baru Kt.br. 427/11-2 od 12.10.2011. godine, nakon održanog glavnog javnog pretresa u prisustvu savjetnika Osnovnog državnog tužioca u Baru C. A., okrivljenog i njegovog branioca Đ.J., advokata iz Bara, dana 22.02.2012. godine donio je i javno objavio,</span>
</p>
<p class="p5"></p>
<p class="p6">
<span class="s1">                                            P R E S U D U</span>
</p>
<p class="p6"></p>
<p class="p5">
<span class="s2">Okrivljeni </span><span class="s3">D. A.</span><span class="s2"> JMBG ...,</span><span class="s3"> </span><span class="s2">od oca S. i majke A., rođene N. rođen ... godine u</span><span class="s4"> </span><span class="s2">B., sa prebivalištem u naselju Š. bb, državljanin Crne Gore, oženjen, otac dvoje djece, završio četiri razreda osnovne škole, penzioner, lošeg imovnog stanja, neosuđivan,</span>
</p>
<p class="p5"></p>
<p class="p4">
<span class="s3">       K r i v   j e</span><span class="s2"> </span><span class="s3">:</span>
</p>
<p class="p2"></p>
<p class="p2">
<span class="s2">	Što je:</span>
</p>
<p class="p2"></p>
<p class="p5">
<span class="s2">Dana 11.09.2011. godine, oko 18,30 časova, na lokalnom putu u naselju Š., u mjestu B. T., lako tjelesno povrijedio oštećenog C. F., na način, što je istog udario kosijerom, sredstvom podobnim da tijelo teško povrijedi i zdravlje teško naruši, u predjelu lijeve nadlaktice, nanijevši mu lake tjelesne povrede u vidu - ogrebotine na lijevoj nadlaktici dužine 15 cm, oguljotinu na lijevoj nadlaktici premjera 3x1, cm kao i ranu sjekotinu na lijevoj nadlaktici veličine 2 cm;</span>
</p>
<p class="p2"></p>
<p class="p5">
<span class="s2">-čime je učinio krivično djelo - </span><span class="s3">laka tjelesna povreda iz čl. 152. st.2. u vezi st. 1. Krivičnog zakonika.</span>
</p>
<p class="p7"></p>
<p class="p5">
<span>pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 369, 370 i 374  ZKP-a,  i z r i č e</span>
</p>
<p class="p4">
<span class="s1">USLOVNU OSUDU</span>
</p>
<p class="p2">
<span>        </span>
</p>
<p class="p7">
<span>           Kojom mu utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti ukoliko okrivljeni u roku od 1 (jedne) godine, od dana pravosnažnosti, ne učini novo krivično djelo.</span>
</p>
<p class="p7"></p>
<p class="p8">
<span>Oštećeni C. F. se radi ostvarivanja imovinsko pravnog zahtjeva upućuje na parnični postupak. </span>
</p>
<p class="p7"></p>
<p class="p5">
<span>Okrivljeni je dužan da plati troškove krivičnog postupka u iznosu od 400,00 €, u roku od 15 dana od dana pravosnažnosti, pod prijetnjom izvršenja.</span>
</p>
<p class="p7"></p>
<p class="p6">
<span class="s1">                                 O b r a z l o ž e n j e</span>
</p>
<p class="p6"></p>
<p class="p5">
<span> Optužnim predlogom Osnovnog državnog tužilaštva u Baru Kt.br. 427/11-2 od 12.10.2011. godine stavljeno je na teret okrivljenom izvršenje krivičnog djela bliže opisanog u dispozitivu. </span>
</p>
<p class="p7"></p>
<p class="p5">
<span>Okrivljeni je u svojoj odbrani izjavio da se d</span><span class="s2">ana 11.09.2011. godine oko 18,30 časova, nalazio se na svom imanju u naselju Š., u mjestu B. T. Sa oštećenim C. F. nije u dobrim odnosima zbog toga što nije pristao da potpiše peticiju koju je on pisao protiv komšija zbog nekog puta. Tog dana imao je red za plavljenje vodom svog imanja sa seoskog vodovoda. Voda protiče jazom. On je odvrnuo jaz na svoje imanje, kako bi plavio isto. Nakon pola sata na imanje je došao C. F. i počeo da ga vrijeđa na način što mu je uputio riječi „lopovu jedan, kradeš oni vodu“' na šta mu je odgovorio da je red za navodnjavanje njegov, tj da je voda njegova. Pošto se on nalazio na putu koji je uzvišen od livade za nekih l,5 m, a on je se nalazio na livadi koja je u ravnici, i kod sebe je imao kosijer kojim je prethodno obrađivao zemlju, F. je došao sa štapom i sa škarpe skočio prema njemu, u rukama je imao štap, on se plašio da ga ne udari sa tim štapom jer ga je vrijeđao, on je tada podigao kosijer koji se nalazio u rukama, on se povrijedio na taj kosijer, ne zna kako, vidio je da mu je lijeva ruka krvava, nakon toga on se sjetio da je pogriješio i otišao sa lica mjesta, a on je ostao dalje na imanju. Kada je došlo do povrjeđivanja F. nije bio niko prisutan, a kada je došao na imanje F. sa štapom, to je vidio D. P., koji stanuje u naselju Š. u blizini njegovo kuće. On je čuo kada ga je psovao F., ali nije bio prisutan kada se F. povrijedio jer je on otišao sa lica mjesta. Nakon ovog događaja on je obavijestio policiju. Sa F.m je prije ovog događaja imao nekoliko nesporazuma. Na glavnom pretresu je dodao da kada je C. skočio na mjesto na kome se on nalazio sa štapom u rukama on je kosijer koji mu se nalazio u lijevoj ruci dohvatio sa obije ruke i stavio negdje ispred glave kako bi zaštitio glavu jer je očekivao da će sledeća reakcija C.a biti da ga udari tim štapom i on tom prilikom nije zamahnuo kosijerom već je isključivo držao sa dvije ruke i vidio je da je C.u lijeva ruka počela da krvari, misli da je u pitanju nadlaktica, ali nije siguran i on ne može da se izjasni na koji način je on tu povredu zadobio. Štap koji je C. držao u rukama bio je visine 1,5 m malo deblji, a kosijer sa kojim je on radio bio je dužine 55 cm sa metalnim dijelom. Dakle, radi se o malom ručnom kosijeru sa iskrivljenim vrhom iako je taj vrh usled dugogodišnje upotrebe otupio. Njemu je kasnije D. P. saopštio da je vidio C.a kada je prošao pored njegove kuće prema mjestu na kome se on nalazio, da je u rukama imao štap i da je tom prilikom njemu upućivao psovke. U njihovom naselju postoji voda koju vlasnici naizmjenično koriste. Radi se o potoku. On je svojevremeno pored dijela koji je imao kupio još jedan dio tako da ima pravo da tu vodu koristi 48 sati. Dakle, upotreba vode nije nikakav razlog za ponašanje C.a, već je u pitanju činjenica da on nije htio da potpiše jednu peticiju o korišćenju puta protiv lica koja u naselju imaju vikendice jer je C. zagradio bio seoski put i od njega je tražio da potpiše jedan prazan papir da je on saglasan sa tom peticijom, što je on odbio da uradi. Nakon toga počinju problemi jer ga je C. zaustavljao, kao i njegovu suprugu, a prije ovog događaja on sa njim nije imao nikakav problem. Dana 17.09.2011. godine njemu su okrivljeni i njegov brat Ž. prijetili ubistvom, C. je rekao da će Beograđanima jebati majku i on tom prilikom nije njima upućivao prijetnje.</span>
</p>
<p class="p5"></p>
<p class="p7">
<span>	U dokaznom postupku saslušan je svjedok oštećeni C. F., pročitani su </span><span class="s2">izvještaj ljekara specijaliste Zavoda za hitnu medicinsku pomoć u Baru od 11.09.2011. godine, izvod iz kaznene evidencije na ime okrivljenog UP PJ Bar br. 24-03/3-245/11-7125/2 od 21.11.2011. godine, nalaz i mišljenje sudskog vještaka medicinske struke Š. M. od 06.10.2011. godine, saslušan je vještak medicinske struke Š. M., izvršen je uvid u četiri fotografije lica mjesta. </span>
</p>
<p class="p7"></p>
<p class="p5">
<span>Svjedok oštećeni </span><span class="s1">C. F.</span><span> je izjavio da </span><span class="s2">živi u naselju Š., a u mjestu B. T. ima imanje koje se graniči sa imanjem D. A. U ovom naselju nalazi se mali izvor koji je vremenom pretvoren u kaptažu i vlasnici imanja imaju pravo da određeno vrijeme koriste tu vodu za svoje imanje i njihovi roditelji su ustanovili određeni red koji se poštovao. On je vlasnik 50 % zemljišta na tom dijelu i toliko bi imao pravo da koristi vodu u toku jedne nedjelje, ali on obrađuje i imanja svojih rođaka tako da on ima pravo da od sedam dana pet dana koristi vodu, dok D. A. ima pravo da vodu koristi dva dana. Njemu je D. više puta potvrdio da on zna da je njegov red za korišćenje vode ponedjeljak i utorak. On taj red nikad nije poštovao i on ga je više puta na to upozoravao, a predmetni događaj se odigrao u nedjelju kada je on došao kod njega da bi se razjasnio oko korišćenja vode. Vidio je da se on nalazi na svom imanju koje se nalazi ispod puta. On je u ruci tom prilikom imao bambusovu trsku dužine oko 1 m, a debljine malog prsta možda i tanji koji je nosio sa sobom ako bi eventualno naišao na zmiju. On je kada je došao do D.a njega pitao zbog čega koristi vodu kada je njegov red, nakon čega mu je on rekao „objasniću ti“. Visinska razlika između mjesta na kome se nalazio D. i mjesta na kome se on nalazio je oko 1 m, D. se sa kosijerom koji je imao u ruci prvo oslonio na koljena, a nakon toga se popeo na put i krenuo je prema njemu na način što je sječivom kosijera koji je imao u desnoj ruci zamahnuo prema njemu. On je reagovao u cilju zaštite tako što je lijevu ruku podigao da bi zaštitio glavu na način što je  podigao ruku, malo se savio u predjelu tijela i u tom trenutku uslijedio je udarac u predjelu lijeve nadlaktice. Nakon toga on je uspio da se povuče dva koraka unazad, D. je ponovo zamahnuo tim kosijerom prema njemu, ali ga tom prilikom nije zakačio i on mu je tada uzviknuo „ne radi to“, nakon čega je on prestao i otišao je sa tog mjesta da navodnjava imanje. Njemu je lijeva nadlaktica bila krvava i on je nakon toga otišao prema kući, na putu prema kući on je obavijestio policiju o događaju, a policija ga je uputila da ode u Hitnu pomoć. Negdje sredinom ljeta prošle godine on je planirao da sakupi potpise mještana kojima bi se spriječilo sužavanje lokalnog puta jer ljudi koji su sagradili vikendice su suzili lokalni put sa 3 m na 2,30 m gradeći svoje ograde i on je jednom prilikom predložio D.u da potpiše tu peticiju  na što mu je on odgovorio „ne želi da je potpišem isti ste mi i ti i oni“. On je njemu na to odgovorio „hvala ti što imaš takvo mišljenje o meni“. Nakon toga o tome oni više nisu nikada govorili, a sva njegova upozorenja prema njemu bila su isključivo zbog korišćenja vode. Prilikom zadobijanja udaraca u predjelu nadlaktice on je imao kratke rukave. On se ne može tačno izjasniti, ali misli da je bambusovu trsku držao u desnoj ruci, možda čak i oslonjen na nju, ali se o tim detaljima ne može izjasniti. Kada je u pitanju konfiguracija terena on je naveo da je rastojanje između livade D.a i puta oko 1 m iako to nikada nije mjerio, a iako se na tom mjestu nalazi neko kamenje može se reći da je u pitanju porozna međa, a treba navesti i da se visina međe mijenja tako da je na jednom mjestu visina puta veća, a na drugom manja. Po njegovom mišljenju ta međa nije pod pravim uglom već se vremenom malo odronjavala. On je ovom prilikom pošao pored kuće D. Petra i tom prilikom on nije ništa pričao. On poznaje H. B. i on je komšija D.a, a o načinu na koji voda može da se koristi zna njegova majka Z., sestra S.koja živi u Parizu i još neki drugi stariji ljudi. Na imanju njegovo sestre nalazi se pojilo, to imanje on drži u ime njegovo sestre i u tom pojilu je uvijek moralo da ima vode za krave, sve do trenutka dok D. nije postavio jedno debelo crijevo kojim je smanjio protok vode i on ga je više puta na to upozoravao, on na te njegovo primjedbe nije reagovao. On je čak zamolio i brata Ž. da i on interveniše kod D.a, ali on ni na te molbe nije reagovao. To se desilo dana 17. avgusta 2011. godine. Njegov brat je tom prilikom sa lokalnog puta pitao D.a vezano za korišćenje vode i rekao mu da nije u redu to što radi i D. mu je tada rekao da su oni došli da ga napadaju, da je on svoje odživio, da će njih sve pobiti i kada je on čuo viku jer se njegova kuća nalazi udaljena od tog mjesta 100 m, on je takođe došao na to mjesto i učestvovao u svađi u smislu razmjene riječi s tim što on njemu nije upućivao nikakve prijetnje. Kada je u pitanju crijevo koje vodi od pojila D. je to crijevo zakopao kroz zemlju na njegovom imanju i to oko 70 % na njegovom imanju. Pridružio se krivičnom gonjenju i postavio imovinsko pravni zahtjev koji nije mogao da precizira.</span>
</p>
<p class="p9"></p>
<p class="p9">
<span class="s2">Sud nije koristio kao dokaz iskaz oštećenog koji je dao pred Osnovnim državnim tužilaštvom u Baru jer je oštećeni saslušan u suprotnosti sa odredbama ZKP-a. </span><span>U stavu 2 čl. 262 ZKP-a propisano je: „Prilikom preduzimanja radnje iz stava 1 ovog člana, osumnjičenom i njegovom braniocu će se omogućiti da prisustvuju saslušanju, osim kad postoji opasnost od odlaganja ili to nije moguće iz drugih važnih razloga, pri čemu oni mogu postavljati pitanja svjedoku i iznositi svoje primjedbe”, dok je u stavu 3 propisano : “Saslušanje građanina u svojstvu svjedoka mora započeti prije isteka roka iz člana 259 stav 2 ovog zakonika, ali uz saglasnost građanina taj rok se može produžiti”. Dakle, u zakonu postoji obaveza da se o saslušanju svjedoka mora obavijestiti okrivljeni ili branilac, kojima će se omogućiti da prisustvuju saslušanju, osim ako postoji opasnost od odlaganja ili to nije moguće iz drugih važnih razloga, a ukoliko okrivljeni ili branilac ne prisustvuju saslušanju, a uredno su obaviješteni o danu i času saslušanja, tužilac ima pravo da sasluša svjedoka i bez prisustva okrivljenog ili branioca i zapisnik o saslušanju svjedoka može se koristiti kao dokaz na glavnom pretresu ukoliko je u zapisniku konstatovano da su okrivljeni i branilac obaviješteni o saslušanju. U zapisniku bi takođe morala biti navedena i konstatacija da li se saslušanje obavilo prije isteka roka iz čl. 259 st.2 ZKP-a, a ukoliko je taj rok prekoračen da li postoji saglasnost građanina da se taj rok produži. Kako je saslušanje oštećenog obavljeno u suprotnosti sa navedenim odredbama zakona sud je cijenio samo iskaz oštećenog na glavnom pretresu.</span>
</p>
<p class="p7"></p>
<p class="p5">
<span class="s2">Iz izvještaja ljekara specijaliste Zavoda za hitnu medicinsku pomoć u Baru od 11.09.2011. godine, utvrđeno je koje povrede je zadobio oštećeni. </span>
</p>
<p class="p5"></p>
<p class="p5">
<span class="s2">Iz izvoda iz kaznene evidencije na ime okrivljenog UP PJ Bar br. 24-03/3-245/11-7125/2 od 21.11.2011. godine utvrđeno je da okrivljeni nije osuđivan.</span>
</p>
<p class="p5"></p>
<p class="p5">
<span class="s2">Iz nalaza i mišljenja sudskog vještaka medicinske struke Š. M. od 06.10.2011. godine utvrđeno je da je u p</span><span>redmetnom događaju C. F. zadobio oguljotinu, ogrebotinu i ranu sjekotinu u predjelu lijeve nadlaktice. Navedena rana i ogrebotina, posljedica su dejstva oštrice zamahnutog mehaničkog oruđa, a navedena oguljotina je posljedica dejstva tupine zamahnutog mehaničkog oruđa, sve mehanizmom direktnog dejstva sile. Navedene povrede predstavljaju i pojedinačno i u svom zbiru, laku tjelesnu povredu.</span>
</p>
<p class="p2"></p>
<p class="p5">
<span class="s2">Vještak medicinske struke Š. M. je na glavnom pretresu izjavio da u cjelosti ostajem pri nalazu, zaključku i mišljenju koji je dao 6.09.2011. godine. Naime, po medicinskoj dokumentaciji kod C. F. ustanovljeno je postojanje povreda lijeve nadlaktice u vidu rane sjekotine, ogrebotine i oguljotine. Sve te tri povrede mogle su nastati kao posledica jednog udarca nekim zamahnutim  oruđem koje ima i oštricu i tupi dio. Takvo oruđe moguće je bilo da je kosijer. Ta povreda je mogla nastati kao tzv. odbrambena povreda. Ogrebotina dužine 15 cm morala je biti nanijeta udarcem koji je imao zamah i koji tangencijalno djeluje po tom dijelu tijela. Te povrede nastale su jednim udarcem, a  ne jednokratnim padom na takvu vrstu oruđa. Moguće da je C. F. zadobio ovakvu vrstu povrede i ako je bio na mjestu koje je oko 1,5 do 2 m višeg nivoa od mjesta gdje je stojao ovaj koji zadaje udarce. Naravno tu povredu bi zadobio ukoliko je bio gornjom polovinom tijela bio nagnut naprijed, ukoliko bi se mjerenjem uspostavilo da osoba  koja drži kosijer nije mogla da zahvati C. F. dok on stoji u uspravnom položaju, ali sigurno je mogao zadobiti ako je bio sagnut prema njemu. </span>
</p>
<p class="p5"></p>
<p class="p5">
<span class="s2">Uvidom u četiri fotografije utvrđeno je da na fotografiji koja je od strane suda označena brojem 1 okrivljeni stoji u kanalu male širine, da se sa njegove desne strane u visini glave nalazi put, međa obrasla travom je pod pravim uglom , dok je iza okrivljenog međa malo obrušena. Na fotografiji 2 fotografisan je okrivljeni koji je desnom stranom tijela okrenut prema međi. Na fotografiji broj 3 je fotografisan okrivljeni iz suprotnog pravca u odnosu na fotografiju 1, koji stoji na livadi, pored kanala, a na fotografiji broj 4 okrivljeni je nalazeći se u kanalu lijevom stranom tijela okrenut prema međi. Oštećeni je izjavio da se predmetni događaj zaista odigrao na mjestu koje je na fotografijama, ali da se na prvoj fotografiji vidi u pozadini  kapija koja je napravljena od drveta između mjesta na kome se nalazi okrivljeni i te kapije nalazi se obrušen teren, tačnije obrušena međa  i okrivljeni se popeo upravo preko tog obrušenog dijela.</span>
</p>
<p class="p5"></p>
<p class="p5">
<span>Ocjenom izvedenih dokaza utvrđeno je da je okrivljeni učinio krivično djelo predstavljeno u dispozitivu. Okrivljeni je u svojoj odbrani ne priznaje da je učinio krivično djelo u bitnom navodeći da je oštećeni </span><span class="s2">C. F. skočio na mjesto na kome se on nalazio jer na tom dijelu postoji visinska razlika, sa štapom u rukama, da je on nakon toga kosijer koji mu se nalazio u lijevoj ruci dohvatio sa obije ruke i stavio ispred glave kako bi zaštitio glavu jer je očekivao udarac štapom, da nije zamahnuo kosijerom, nakon čega je vidio je da je oštećenom lijeva ruka počela da krvari. </span><span>Sud je odbranu okrivljenog cijenio kao neosnovanu i kao pokušaj izbjegavanja krivice. </span>
</p>
<p class="p5"></p>
<p class="p5">
<span class="s2">U postupku je utvrđeno da je dana 11.09.2011. godine, oko 18,30 časova, između okrivljenog i oštećenog došlo do prepirke oko korišćenja vode, da je nakon toga okrivljeni koji se nalazio na livadi ispod puta na kome se nalazio oštećeni preko jedne obrušene međe došao do oštećenog, zamahnuo kosijerom koji je imao u ruci u pravcu oštećenog i istom zadao udarac u predjelu lijeve nadlaktice, kojom prilikom mu je nanio laku tjelesnu povredu i to ogrebotinu na lijevoj nadlaktici dužine 15 cm, oguljotinu na lijevoj nadlaktici premjera 3x1, cm kao i ranu sjekotinu na lijevoj nadlaktici veličine 2 cm. Vrsta i težina povreda koje zadobio oštećeni utvrđena je iz jasnog i stručnog nalaza i mišljenja vještaka medicinske struke Š. M. i pojašnjenja nalaza na glavnom pretresu. Oštećeni C. F. je po ocjeni suda objektivno i istinito opisao predmetni događa, a iskaz oštećenog u dijelu koji se odnosi na nanošenje tjelesne povrede potvrđuje i medicinska dokumentacija i nalaz i mišljenje vještaka medicinske struke. Oštećeni je opisujući predmetni događaj izjavio da on jeste u ruci imao štap koji je nosio zbog prisustva zmija. Način na koji je okrivljeni došao do puta na kome se nalazio okrivljeni, a koji je opisao oštećeni, potvrđuje se fotografijama lica mjesta jer se na fotografiji koja je označena brojem 1 vidi da se na licu mjesta nalazi jedna međa, koja je u jednom dijelu koji se na fotografiji nalazi iza leđa okrivljenog malo obrušena i preko tog obrušenog dijela okrivljeni je mogao da se popne do puta na kome se nalazio oštećeni i zada mu udarac kosijerom. Vještak medicinske struke je potvrdio iskaz oštećenog u dijelu koji se odnosi na mehanizam nanošenja povreda jer je utvrđeno da su predmetne povreda nastale jednokratnim dejstvom sile, zamahnutim oruđem koje ima i oštricu i tupi dio, da je mehanizam nanošenja povreda udarac i da je povreda mogla nastati kao tzv. odbrambena povreda. Vještak je na taj način potvrdio da je sredstvo kojim je povreda nanijeta imalo zamah, iz kojih razloga je odbrana okrivljenog cijenjena kao neosnovana, jer je vještak kao mehanizam nanošenja povreda isključio pad na takvu vrstu oruđa, kao koji način je okrivljeni opisao trenutak povrjeđivanja oštećenog. Činjenica da se povrede oštećenog mogu smatrati tzv odbrambenim, ukazuje na zaključak da je oštećeni bio napadnut od strane okrivljenog, a ne suprotno kako navodi okrivljeni, jer je okrivljeni sve vrijeme u ruci imao kosijer, pa i pored razlike u godinama oštećeni nije imao mogućnosti da okrivljenog uspješno napadne ni rukama, a ni predmetnim štapom koji je imao u rukama. Da je oštećeni imao tu namjeru na lice mjesta bi došao sa nekim opasnim sredstvom, a da je imao namjeru da neistinito predstavi predmetni događaj, ne bi izjavio da je u rukama imao štap. Predmetni događaj posledica je verbalnog sukoba okrivljenog i oštećenog, a po ocjeni suda oštećeni svojim ponašanjem nije dao povod okrivljenom za fizički napad. </span>
</p>
<p class="p5"></p>
<p class="p10">
<span>Ocijenjeno je da kosijer sa metalnim dijelom koji ima zašiljeni vrh predstavlja sredstvo podobno da se tijelo teško povrijedi ili zdravlje teško naruši. Okrivljeni je krivično djelo učinio sa direktnim umišljajem. On je bio svjestan da predmetni kosijer predstavlja sredstvo podobno da se tijelo teško povrijedi ili zdravlje teško naruši.</span>
</p>
<p class="p11"></p>
<p class="p12">
<span>          Odlučujući se za krivičnu sankciju sud je na strani okrivljenog cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih okolnosti sud je cijenio lične prilike, jer je okrivljeni čovjek u ozbiljnim godinama, do sada neporočnog vladanja i porodične prilike jer je oženjen i otac dvoje djece. Otežavajućih okolnosti nije bilo. Cijeneći kvalitet olakšavajućih okolnosti sud je okrivljenom izrekao uslovnu osudu kojom mu je utvrdio kaznu zatvora u trajanju od trideset dana i istovremeno odredio da se kazna neće izvršiti ukoliko okrivljeni u roku od jedne godine od dana pravosnažnosti, ne učini novo krivično djelo. Ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude u potpunosti postići svrha izricanja uslovne osude i na taj način dovoljno uticati na okrivljenog da u buduće ne čini krivična djela.</span>
</p>
<p class="p12"></p>
<p class="p13">
<span>  Odluka o imovinsko pravnom zahtjevu zasniva se na odredbi čl. 239 st. 2 ZKP. Oštećeni je postavio imovinsko pravni zahtjev koji nije precizirao, a sudu nije dostavio ni jedan dokaz na osnovu koga bi se moglo odlučiti o osnovanosti imovinsko pravnog zahtjeva, a kako podaci iz krivičnog postupka nisu pružali osnov ni za potpuno ni za djelimično presuđenje, a njihovo pribavljanje bi vodilo znatnom odugovlačenju postupka, sud je uputio oštećenog da imovinskopravni zahtjev ostvari u parničnom postupku.</span>
</p>
<p class="p10"></p>
<p class="p10">
<span>Odluka o troškovima zasniva se na odredbi čl. 229 ZKP-a, a ista se odnosi na troškove medicinskog vještačenja u ukupnom iznosu od 335,50 € (140,00 + 192,50 €) i troškove rada suda, koji su određeni prema trajanju, složenosti krivičnog postupka i imovinskim prilikama okrivljenog.</span>
</p>
<p class="p7"></p>
<p class="p5">
<span>Na osnovu izloženog odlučeno je kao u izreci presude</span>
</p>
<p class="p14"></p>
<p class="p14"></p>
<p class="p14">
<span class="s1">OSNOVNI SUD U BARU</span>
</p>
<p class="p14">
<span class="s1">Dana 22.02.2012. godine</span>
</p>
<p class="p4"></p>
<p class="p4"></p>
<p class="p4"></p>
<p class="p7">
<span class="s1">ZAPISNIČAR,				                           S U D I J A</span>
</p>
<p class="p7">
<span class="s1">M. M.				                                                   G. Š.</span>
</p>
<p class="p2"></p>
<p class="p2"></p>
<p class="p2"></p>
<p class="p2"></p>
<p class="p7">
<span class="s1">PRAVNA POUKA</span><span>:Protiv ove presude može se </span>
</p>
<p class="p7">
<span>izjaviti žalba Višem sudu u Podgorici u roku od</span>
</p>
<p class="p7">
<span>8 (osam) dana od dana prijema pismenog otpravka.</span>
</p>
<p class="p7">
<span>Žalba se predaje ovom sudu u dva primjerka.</span>
</p>
<p class="p2"></p>
<p class="p2"></p>
<p class="p2"></p>
<p class="p2"></p>
<p class="p2">
<span class="s1">DNA: </span><span>-</span><span class="s1"> </span><span>1 x ODT</span>
</p>
<p class="p2">
<span>          - 1 x okrivljenom </span>
</p>
<p class="p2">
<span>          - 1 x oštećenom C. F. nakon pravosnažnosti</span>
</p>
<p class="p2">
<span>          - u spise</span>
</p>
<p class="p15"></p>


</body>