<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.s1{font-family:Arial;font-size:12pt;}
.p1{margin-top:0.16666667in;margin-bottom:0.041666668in;text-align:end;hyphenate:auto;keep-with-next.within-page:always;font-family:Times New Roman;font-size:14pt;}
.p2{text-align:center;hyphenate:auto;font-family:Arial;font-size:12pt;}
.p3{text-align:start;hyphenate:auto;font-family:Arial;font-size:12pt;}
.p4{text-align:justify;hyphenate:auto;font-family:Arial;font-size:12pt;}
.p5{margin-right:0.015277778in;text-align:justify;hyphenate:auto;font-family:Arial;font-size:12pt;}
.p6{text-align:start;hyphenate:auto;font-family:Times New Roman;font-size:12pt;}
</style>
<meta content="vladimir.novovic" name="author">
</head>
<body class="b1 b2">
<p class="p1">
<span class="s1">K.br.43/11</span>
<br>
</p>
<p class="p2">
<span>U IME CRNE GORE</span>
</p>
<p class="p3"></p>
<p class="p4">
<span>OSNOVNI SUD U DANILOVGRADU, kao krivični, po sudiji Vladimiru Novoviću, kao pojedincu, uz učešće Branke Nikolić kao zapisničara, u krivičnom predmetu protiv okrivljenog Đ.I. iz D., koga brani R. S.1. advokat iz P., zbog krivičnih djela izazivanje opšte opasnosti iz čl. 327 st.1 KZ, nedozvoljeno držanje oružja i eksplozivnih materija iz čl.403 st.1 KZ i ugrožavanje opasnim oruđem pri tuči i svađi iz čl. 154 KZ odlučujući po optužnici Osnovnog državnog tužilaštva iz Podgorice Kt.br.496/10 od 15.03.2011.godine, koju je na glavnom pretresu zastupao Grujo Radonjić, zamjenik ODT-a Podgorica, nakon održanog glavnog i javnog pretresa dana 26.11.2012.godine, u prisustvu zastupnika optužbe, okrivljenog i branioca okrivljenog, donio je dana 29.11.2012.godine i istog dana javno objavio </span>
</p>
<p class="p4"></p>
<p class="p2">
<span>PRESUDU</span>
</p>
<p class="p2"></p>
<p class="p4">
<span>Okrivljeni Đ.I., od oca V. i majke D., rodjene B., rodjen ... godine u N., sa mjestom prebivališta u D. - ul. D. b.b., državljanin Crne Gore, nezaposlen, neoženjen, nema djece, pismen, završio srednju školu,  srednjeg imovnog stanja, neosuđivan.</span>
</p>
<p class="p4"></p>
<p class="p4">
<span> </span>
</p>
<p class="p2">
<span>Kriv je</span>
</p>
<p class="p4"></p>
<p class="p4">
<span>Što je: </span>
</p>
<p class="p4"></p>
<p class="p4">
<span>Dana 22.03.2010.godine, oko 16,00 časova, u Danilovgradu, pri svađi sa oštećenim V.V.1. mašio se metalne šipke-sredstva podobnog da tijelo teško povrijedi ili zdravlje teško naruši, a svega toga je bio svjestan i to je htio, na način što je u naselju Glavica ispred kuće M.G. u toku svađe sa oštećenim istog udario metalnom šipkom u predjelu glave, da bi istog dana, oko 20,00 časova, na javnom mjestu, u naselju Đoka Kovačevića, opšteopasnom radnjom i opšteopasnim sredstvom izazvao opasnost za život i tijelo ljudi, a bio je svjestan da na taj način može učiniti krivično djelo pa je na to pristao, na način što je prethodno pozvao oštećenog V.V.1. da izađe iz porodične kuće, pa kada je oštećeni to učinio, okrivljeni je iz vatrenog oružja-pištolja marke "M-57", kalibra 7,62 mm, fabričkog broja J233828, koji je suprotno odredbi čl.11 i 27 Zakona o oružju ("Sl. list RCG" br. 49/2004 i "Sl. list CG" br. 49/2008) neovlašćeno nosio na javnom mjestu, a da za to nije imao oružni list, a čega je bio svjestan i što je htio, ispalio više projektila, od kojih su se dva projektila odbila od asfaltne podloge kojom prilikom je od ispaljenih projektila, te djelova projektila nastupila konkretna opasnost za život i tijelo oštećenog V. V.1,</span>
</p>
<p class="p4"></p>
<p class="p4">
<span>- čime je počinio krivična djela: izazivanje opšte opasnosti iz čl.327 st.1 KZ u sticaju sa krivičnim djelom nedozvoljeno držanje oružja i eksplozivnih materija iz čl.403 st.1 KZ i ugrožavanje opasnim oruđem pri tuči i svađi iz čl.154 KZ. </span>
</p>
<p class="p4"></p>
<p class="p4">
<span>Pa sud okrivljenom Đ.I. primjenom citiranih zakonskih odredbi, te čl.4, 5, 15, 32, 36 i 42 KZ, a u odnosu na krivična djela izazivanje opšte opasnosti iz čl. 327 st.1 KZ i nedozvoljeno držanje oružja i eksplozivnih materija iz čl.403 st.1 KZ, i primjenom čl. 45  i 46 KZ, na osnovu čl.48 st.1 KZ prethodno utvrdjuje:</span>
</p>
<p class="p4"></p>
<p class="p4">
<span>- Za krivično djelo izazivanje opšte opasnosti iz čl.327 st.1 KZ kaznu zatvora u trajanju od 90 (devedeset) dana.</span>
</p>
<p class="p4"></p>
<p class="p4">
<span>- Za krivično djelo nedozvoljeno držanje oružja i eksplozivnih materija iz čl.403 st.1 KZ kaznu zatvora u trajanju od 30 (trideset) dana. </span>
</p>
<p class="p4"></p>
<p class="p4">
<span>- Za krivično djelo ugrožavanje opasnim oruđem pri tuči i svađi iz čl.154 KZ kaznu zatvora u trajanju od 30 (trideset) dana. </span>
</p>
<p class="p4"></p>
<p class="p4">
<span>Pa sud okrivljenog Đ.I. primjenom citiranih zakonskih odredbi, te čl.48 st.2 tač.2 i 51 KZ i čl.226, 229 i 374 ZKP-a</span>
</p>
<p class="p4"></p>
<p class="p2">
<span>OSUĐUJE</span>
</p>
<p class="p4"></p>
<p class="p4">
<span>Na jedinstvenu kaznu zatvora u trajanju od 125 (stodvadesetpet) dana, u koju kaznu mu se uračunava vrijeme provedeno na zadržavanju kod Uprave policije Ispostava Danilovgrad od 23.03.2010.godine do 25.03.2010.godine. </span>
</p>
<p class="p4"></p>
<p class="p4">
<span>Dužan je okrivljeni Đ.I. da na ime troškova krivičnog postupka  uplati ovom sudu iznos od 508,50 eura  i po osnovu paušala iznos od 30,00 eura, a sve u roku od 15 dana po pravosnažnosti presude. </span>
</p>
<p class="p4"></p>
<p class="p4"></p>
<p class="p2">
<span>O b r a z l o ž e nj e </span>
</p>
<p class="p2"></p>
<p class="p4">
<span>Optužnicom Osnovnog državnog tužilaštva iz Podgorice Kt.br.496/10 od 15.03.2011.godine, okrivljenom Đ.I. stavljeno je na teret izvršenje krivičnih djela djela izazivanje opšte opasnosti iz čl.327 st.1 KZ, nedozvoljeno držanje oružja i eksplozivnih materija iz čl.403 st.1 KZ i ugrožavanje opasnim oruđem pri tuči i svađi iz čl.154 KZ. Zastupnik optužbe je u završnoj riječi precizirao činjenični opis krivičnih djela na način odredjen u izreci ove presude, dok su pravne kvalifikacije ostale iste. Predložio je da sud okrivljenog oglasi krivim i osudi u okrivu zakonom propisane kazne.</span>
</p>
<p class="p4"></p>
<p class="p4">
<span>Okrivljeni Đ.I. u odbrani datoj u pretkrivičnom i istražnom postupku u bitnom je naveo da se dana 22.03.2010.godine, oko 16,00 časova, nalazio kod kuće svoga druga G.M., kada ga je pozvao V.V.1. i pitao ga gdje je. Odgovorio mu je da je kod G., a V. mu je kazao da će doći. Zajedno sa G. je izašao ispred kuće i tada je došao V.V.1. sa P. N. Poslije kratkog razgovora V. V.1. ga je udario lijevom rukom u predjelu desnog oka. Dohvatio je jednu šipku koja se nalazila odmah pored kuće i sa njom je zamahnuo kako bi se odbranio, nakon čega su ih G. i N. razdvojili. Oko 19,00 časova pozvao ga je ponovo V.V.1. i kazao mu je da se nađu na stadionu kako bi riješili problem. Prihvatio je poziv i našli su se na stadionu. Tvrdi da je tu bio prisutan i P.N. Istakao je da su se on i V.V.1. potukli, a da ih je P.N. razdvojio. Kada su krenuli P.N. i V.V.1. da idu, V.V.1. mu je kazao "od danas nećeš više izlaziti iz kuće". Potom je on V. V.1. kazao "sačekaj 5 minuta pa ću te zvat". Zatim je pošao do kuće i vidio je da mu nema brata, koji je inače službenik policije. Uzeo je bratov službeni pištolj marke "M-57" kal. 7,62 mm,  koji se nalazio u ormaru, u čijem okviru se nalazilo 5 metaka, stavio je pištolj za pojas i pošao je u pravcu grada. Nakon toga je pozvao V.V.1. telefonom i pitao ga je gdje je, pa pošto mu je V.V.1. kazao da je kući, rekao je V. V.1. da izađe kako bi mu vratio novac koji mu navodno duguje. Došao je do raskrsnice puteva naselja Đoka Kovačevića i mjesta Glavica. Kada je V.V.1. izašao iz kuće, on je pištolj već držao u desnoj ruci, spušten pored noge i kako je V.V.1. krenuo prema njemu, na nekih 10-ak metara, podigao je ruku i iz pištolja koji je već bio repetirao ispalio je 2 metka u asfalt. Tada je V.V.1. pobjegao u dvorište neke kuće, a on je ispalio još 2 metka u vis. Poslije toga vratio je pištolj za pojas i pošao je u pravcu grada. Istakao je da mu je namjera bila da V. V.1.uplaši, a nikako da ga liši života. </span>
</p>
<p class="p4"></p>
<p class="p4">
<span>Okrivljeni Đ.I. u odbrani datoj na glavnom pretresu u bitnom je naveo da je dana 22.03.2010.godine, negdje oko 16,00 časova, bio kod kuće kod svog druga G. M., u mjestu Glavica u Danilovgradu. U jednom momentu pozvao ga je V. V.1. i pitao ga je gdje je. Odgovorio je V. V.1. da je kod G. M., a V. V.1. je njemu kazao da će doći. Zajedno sa M. G. je izašao ispred kuće i tada je došao V. V.1. sa N. P. V. V.1. mu je kazao da treba da da njemu neki novac, koji je on inače dugovao jednom momku, a čije ime nije želio da pominje. Odgovorio je V. V.1. da njemu ne duguje novac, već da novac duguje tom momku čije ime nije želio da kaže. Nakon tog odgovora, V. V.1. ga je udario lijevom rukom u predjelu desnog oka. Nije mogao da se sjeti da li ga je V. V.1. udario stisnutom ili pak otvorenom rukom. Pretpostavio je da će doći do fizičkog sukoba izmedju njega i V. V.1. i zbog toga je prethodno u rukavu majce stavio jedan gumeni kabl, okruglog oblika, u kojem je bila žica, dužine 40 cm, a prečnika oko 2,5 do 3 cm. Nakon što ga je V. V.1. udario, izvukao je ovaj kabl i udario je V. V.1. kablom jedno dva puta po glavi. Zatim su G. M. i N. P. razdvojili njega i V. V.1. Poslije razdvajanja P.N. i V.V.1. su otišli u nepoznatom pravcu. Od udarca koji mu je zadao V.V.1., imao je modricu, ali nije išao na pregled zbog toga. Poslije toga, imao je jedan poziv na mobilni telefon. Javio se i jedan nepoznati momak mu je kazao da se nadju na stadion FK Iskra kako bi nešto popričali. Prihvatio je taj poziv i uputio se ka stadionu. Kada je došao na stadion, tamo je zatekao V. V.1 i P.N. Čim je došao, V.V.1. je krenuo prema njemu da se fizički obračuna. V.V.1. je stisnutom pesnicom pokušao da ga udari u glavu i on je taj udarac izblokirao, jer je bio stao u gard, tako da je udarac V. V.1. završio negdje u predjelu njegove ruke. Nakon tog udarca, on je isto udarcem stisnutom pesnicom uzvratio V. V.1. Nije mogao da se izjasni gdje je udario V. V.1.  Pojasnio je da ga je u ovoj razmjeni udaraca V.V.1. udario jedanput nogom u predjelu stomaka.  Zatim je P.N. prišao i ponovo je razdvojio njega i V. V.1., a u tom razdvajanju V.V.1. mu je kazao da neće smjeti više izlaziti iz kuće bez njegove dozvole i da će ga on stalno presrijetati. Na to je V. V.1. rekao "Zvaću te, samo da odem do kuće". Pošao je do svoje kuće i vidio je da mu nema brata, koji je inače službenik policije u Podgorici,  i uzeo je njegov službeni pištolj marke M57 kal.7,62 mm, koji se nalazio u ormaru, koji nije bio zaključan, a ispod neke robe. U okviru pištolja nalazilo se pet metaka. Pištolj je stavio za pojas i izašao je iz kuće. Kada je izašao iz kuće, pozvao je na telefon V.V.1. i pitao ga je gdje se nalazi. Nakon što mu je V. V.1. odgovorio da se nalazi kući,  rekao je V. V.1.  da izadje, kako bi mu dao novac. Kada je stigao do raskrsnice puteva naselja Đoka Kovačevića i mjesta Glavica, V. V.1. još uvijek nije bio izašao ispred kuće. Tu je čekao jedno 1-2 minuta i nakon toga V.V.1. je izašao na ulicu. Kada se V. V.1. primakao na oko 6 metara od njega, primijetio je da je držao desnu ruku u džepu od jakne. Nakon što je V. V.1. došao na oko 4 do 5 metara od njega, izvadio je pištolj, koji je prethodno repetirao, ispružio je ruku i usta cijevi pištolja usmjerio negdje prema nogama V. V.1. Kazao je V. V.1. da stane i V.V.1. je stao, s tim što je i dalje držao desnu ruku u džepu od jakne. Pitao je V. V.1. zašto mu je trebalo da se zbog drugog lica svadja sa njim i isto tako je rekao V.V.1. da su se njih dvojica nekada družili. V.V.1. je zatim od njega tražio da mu preda pištolj, a on je nakon tog zahtjeva V. V.1. ispalio jedan projektil desno od pozicije gdje je stajao V.V.1., a nakon toga drugi projektil lijevo od pozicije gdje je stajao V.V.1. Za vrijeme ispaljivanja ova dva projektila, V.V.1. je stajao mirno u stojećem položaju. Napomenuo je da je onaj prvi ispaljeni projektil udario jedno metar desno od pozicije gdje je stajao V.V.1. Nije vidio gdje je završio drugi projektil. Poslije ova dva ispaljena projektila, V.V.1. je krenuo da bježi i kroz jednu kapiju je ušao u dvorište nekog komšije, a zatim i u kuću tog komšije. Dok je V.V.1. bježao, ispalio je u vis još dva projektila iz ovog pištolja. Nakon ispaljenja druga dva projektila, vratio je pištolj za pojas i pošao je van grada na jedno brdo da razmisli što mu je dalje činiti. Sjutradan ujutro pošao je u policiju i predao je pištolj. Upoznat na različitosti u odnosu na odbranu datu u pretkrivičnom i istražnom postupku naveo je da je i u tim odbranama govorio da je V. V.1. udario kablom, a ne šipkom, a da ne zna zašto je u zapisnicima navedeno da se radilo o šipki. Istakao je da je u momentu ispaljivanja prva dva projektila, V.V.1. bio udaljen od njega 4 do 5 metara, da su njegovi potpisi na zapisnicima o njegovom saslušanju iz pretkrivičnog postupka i istražnog postupka i da se nije pomjerao sa mjesta u momentu kada je ispalio prva dva projektila. Nakon što je ispalio ova dva prva projektila, pomjerio se jedno korak-dva naprijed, a zatim je u vis ispalio ona druga dva projektila. Istakao je da je kritične večeri u ulici ispred kuće V.V.1. radila ulična rasvjeta i da je vidljivost bila solidna. U završnoj riječi je kazao da prihvata završnu riječ svoga branioca.         </span>
</p>
<p class="p4"></p>
<p class="p4">
<span>Branilac okrivljenog Đ.I. adv.R.S.1 u završnoj riječi je zastupao tezu da je njegov branjenik priznao izvršenje krivičnih djela izazivanje opšte opasnosti iz čl.327 st.1 KZ  i nedozvoljeno držanje oružja i eksplozivnih materija iz čl.403 st.1 KZ i predložio je da se istom zbog brojnih olakšavajućih okolnosti za ova krivična djela izrekne uslovna osuda. Još je naveo da u radnjama njegovog branjenika nema elemenata bića krivičnog djela ugrožavanje opasnim oruđem pri tuči i svađi iz čl.154 KZ. </span>
</p>
<p class="p4"></p>
<p class="p4">
<span>Sud je na glavnom pretresu u dokaznom postupku pročitao iskaz svjedoka-oštećenog Vujović Vlatka iz istražnog postupka sa zapisnika o saslušanju svjedoka Ki.br.28/10 od 08.09.2010.godine i sa glavnog pretresa od 22.11.2011.godine, pročitao iskaz svjedoka M. G. sa glavnog pretresa od 22.11.2011.godine, pročitao iskaz svjedoka P.N. iz istražnog postupka sa zapisnika o saslušanju svjedoka Ki.br.28/10 od 26.11.2010.godine,  pročitao izvještaj o kriminalističko-tehničkom pregledu lica mjesta br.100/10 od 23.03.2010.godine, pročitao potvrdu o privremeno oduzetim predmetima Uprave policije br.Sl/10 od 23.03.2010.godine, izdatu na ime okrivljenog Đ.I., pročitao izvještaj o analizi parafinskih rukavica br.1148/10, a sačinjen od strane vještaka dipl.ing. I.Lj., izvršio uvid u skicu lica mjesta, izvršio uvid u foto-dokumentaciju Uprave policije Ispostava Danilovgrad br.18-04-244/10-100 od 22.03.2010.godine, pročitao izvještaj o balističkom vještačenju br.1149/10, uradjen od strane balističara ing.M. M., pročitao izvještaj o vještačenju br.B-01/11 od 07.02.2011.godine, sačinjen od strane vještaka balističara dipl.ing.B. B., pročitao zapisnik o rekonstrukciji K.br.43/11 od 15.06.2012.godine, izvršio uvid u skice lica mjesta sa rekonstrukcije, uradjene po kazivanju okrivljenog Đ.I. i oštećenog V.V.1., pročitao izvještaj o vještačenju vještaka balističara dipl.ing. B. B. br.B-11/12 od 02.07.2012.godine, pročitao dopis Uprave policije br. 220/12-36992/1 od 24.09.2012.godine i pročitao izvod iz kaznene evidencije Uprave policije PJ Nikšić br.1093 od 11.05.2011.godine. </span>
</p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p4">
<span>Svjedok-oštećeni V.V.1. u iskazu datom u istražnom postupku u bitnom je naveo da je kritičnom prilikom u popodnevnim časovima pošao kod M.G., jer je kod njega bio Đ.I., koji mu je dugovao neki novac, pa kako je izbjegavao da novac vrati, to je bio razloga da ga potraži. Kada je došao do kuće M. zajedno sa P.N., Đ.I. je izašao sa M. G.. Otpočeo je priču sa Đ.I. oko novca. Sjeća se da mu je Đ.I. obećavao da će mu vratiti novac, te da mu je na kraju rekao da mu novac neće dati. Tvrdi da je tada otpočela svađa između njega i Đ.I. i da je Đ.I. metalnom šipkom njega udario dva puta u predjelu glave. Iako je zadobio povrede nije se javljao ljekaru, već je odmah otišao u grad sa Pavićevićem. Istog dana, negdje oko 19,00 časova, on i P. su otišli na stadion "Iskre". Kako je tamo bio Đ.I., opet je počela prepirka između njih dvojice, a onda su se i fizički obračunali. Taj fizički obračun je vrlo kratko trajao, a njihovo društvo ih je razdvojilo. Kada je otišao kući, negdje oko 20,00 časova pozvao ga je Đ.I. da izađe, da mu doda novac. Izašao je na ulicu i prišao je Đ.I., koji je držao ruke iza sebe na leđima. Kada se približio Đ.I. na 4-5 metara, Đ.I. je izvadio pištolj, usmjerio ga u njegovom pravcu i rekao mu "ovo ti ništa nije trebalo". Istakao je da je tada kazao Đ.I. da mu da pištolj, a poslije toga Đ.I. je ponovio iste riječi i pucao je njemu dolje u noge. Pobjegao je, a zatim je slučaj prijavio policiji. Čini mu se da je Đ.I. ispalio dva metka prema njegovim nogama, a dva metka u vis.    </span>
</p>
<p class="p4"></p>
<p class="p4">
<span>Svjedok-oštećeni V.V.1. u iskazu datom na glavnom pretresu u bitnom je naveo da je kritičnom prilikom zajedno sa P.N. pošao do kuće M.G., koja se nalazi u Danilovgradu, u naselju Glavica, jer je kod njega bio Đ.I. Htio je da traži od Đ.I. da mu vrati novac koji mu duguje. Kada su on i P.N. došli do kuće M. G., ispred kuće su već bili Đ.I. i M. G. Riječ po riječ, zbog ovog duga, došlo je do svadje izmedju njega i Đ.I. U jednom momentu Đ.I. je izvadio jednu metalnu šipku, koju je prethodno bio držao iza ledja i dok su stajali licem okrenuti jedan prema drugom, istom ga je udario u predjelu glave, negdje iznad lijevog uha. Zatim ga je, koliko se sjeća, Đ.I. udario ovom metalnom šipkom u predjelu ledja, a najvjerovatnije u poziciji kada se nekako bočno okrenuo prema njemu da bi se zaštitio od eventualnog novog udarca u glavu. Ubrzo su ih M. G. i P.N. razdvojili i on i P.N. su otišli, dok su M. G. i Đ.I. ostali ispred kuće M.. Ovaj dogadjaj nije prijavio policiji, a smatrao je da će on i Đ.I. riješiti to razgovorom.  Istog tog dana, malo kasnije, on i P.N. su došli na stadion FK Iskra. Kada su došli na stadion, tamo je već bio Đ.I. Pojasnio je da su on i P.N. došli na stadion FK Iskra, iz razloga što je znao da se Đ.I. tamo nalazi.  Imao je namjeru da on i Đ.I. riješe problem koji je prethodno bio ispred kuće M. G. Mislio je da će na civilizovan način, razgovorom, riješiti taj problem. Pitao je Đ.I. zašto ga je udario šipkom i riječ po riječ opet je došlo do svadje izmedju njih dvojice, a zatim i do tuče. Istakao je da je on prvi pesnicom udario Đ.I., s tim što se nije mogao izjasniti gdje ga je tačno udario, a nakon toga Đ.I. je njemu uzvratio udarac, tako što ga je udario pesnicom. Nije se mogao izjasniti gdje ga je tačno Đ. udario. Poslije ovoga, P.N. je prišao i razdvojio je njega i Đ.I. Zajedno sa P.N. otišao je sa stadiona FK Iskra i zatim se uputio u pravcu svoje kuće. Došao je kući i poslije možda nekih pola sata, Đ.I. ga je pozvao na mobilni telefon. Kada se javio Đ.I. mu je kazao nešto u smislu da izadje ispred kuće da mu vrati novac. Izašao je ispred kuće i došao je na ulicu. Čim je stupio na ulicu, vidio je da se Đ.I. nalazi negdje otprilike na sredini ulice koja vodi u pravcu njegove kuće, a na nekoliko metara nakon što se od raskrsnice skrene prema njegovoj kući. Uputio se u pravcu Đ.I. i kada je došao na oko 3-4 metra udaljenosti od Đ.I., vidio je da je Đ.I. izvadio pištolj, da je ispružio ruku ispred sebe i usmjerio usta cijevi pištolja prema njemu. Ispružena ruka Đ.I. u kojoj je držao pištolj i njegovo tijelo zahvatali su ugao od 90 stepeni. Kada je vidio pištolj, zaustavio se.  Napomenuo je da u rukama nije imao ništa, da mu ruke nijesu bile u džepovima, već prislonjene uz tijelo. Sjeća se da mu je Đ.I. kazao "Ovo ti nije ništa trebalo". Na to je on Đ.I. rekao "Daj mi taj pištolj". Poslije tih riječi Đ.I. je ponovo kazao "Ovo ti nije ništa trebalo" i zatim je ispalio dva projektila iz pištolja. U momentu kada je Đ.I. ispalio prvi projektil, oštećeni tvrdi za sebe da je bio u stojećem položaju i na sredini ulice gledano poprečno. Odmah nakon što je čuo ispaljivanje prvog projektila, krenuo je da bježi i negdje u istom tom momentu čuo je i ispaljivanje drugog projektila. Pobjegao je u dvorište komšija. Prilikom trčanja, čuo je da su ispaljena još dva projektila. Obzirom da je bio okrenut ledjima, nije vidio poziciju Đ.I. u momentu kada je ispaljivao ova druga dva projektila. Poslije toga vidio je da je Đ.I. pošao, a on je naknadno otišao u policiju i prijavio dogadjaj. Nije vidio gdje su završila ona prva dva projektila koja je ispalio Đ.I. Misli da je prije ispaljivanja prvog projektila, Đ.I. spuštao ruku u kojoj je držao pištolj. Upoznat na različitosti u odnosu na iskaz dat u istražnom postupku naveo je da ga je koliko se sjeća dogadjaja, Đ.I. udario metalnom šipkom jedanput u glavu, a jedanput u ledja. Dodao je da je visok 190 cm. Nije se pridružio krivičnom gonjenju protiv okrivljenog i nije postavio imovinsko-pravni zahtjev. </span>
</p>
<p class="p4"></p>
<p class="p4">
<span>Svjedok M. G. u iskazu datom na glavnom pretresu u bitnom je naveo da je jednom prilikom Đ.I. bio kod njega kući u naselju Glavica u Danilovgradu i da su njih dvojica sjedjeli na terasi ispred kuće. U jednom momentu pojavili su se V.V.1. i P.N. Sjeća se da su V.V.1. i Đ.I. pošli jedno dva do tri metra u stranu, da su nešto pričali i da je došlo do svadje izmedju njih dvojice. Tvrdi da je zatim došlo do medjusobnog guranja izmedju V. V.1. i Đ.I. On i P.N. su ih razdvojili. Nije vidio da je bilo udaraca izmedju Đ.I. i V. V.1., a isto tako nije vidio da je bilo ko od njih imao kakvo sredstvo ili predmet u rukama. Istakao je da mu nije poznat razlog svadje izmedju V. V.1. i Đ.I. Poslije razdvajanja V.V.1. i P.N. su otišli, a Đ.I. je ostao kod njega. Pojasnio je da je moguće da je Đ.I. pitao što je bio razlog svadje, ali se prilikom svjedočenja nije mogao sjetiti šta mu je isti odgovorio.</span>
</p>
<p class="p4"></p>
<p class="p4">
<span>Svjedok P.N. u iskazu datom u istražnom postupku u bitnom je naveo da je kritičnog dana u popodnevnim časovima zajedno sa drugom V.V.1. otišao u naselje Glavica do kuće M. G. Ispred kuće M. G. došlo je do svađe između Đ.I. i V. V.1., a zatim su njih dvojica krenula da se fizički obračunavaju. Vidio je da je Đ.I. metalnom šipkom dva puta udario V. V.1. po glavi, te da je V.V.1. uzvratio udarcima. Tvrdi da su on i M. G. spriječili da se Đ.I. i V.V.1. dalje tuku. Istog dana negdje oko 7 sati uveče on i V.V.1. su otišli na stadion "Iskre" i tamo su zatekli Đ.I. Tom prilikom Đ.I. i V.V.1. su se potukli, a on je zajedno sa još lica koja su tu bila prisutna iste razdvojio. Nešto kasnije dok je bio na trgu u Danilovgradu, čuo je iz pravca Glavice pucnje. Nakon toga je otišao kod V. V.1.  i tada mu je V.V.1. kazao da je Đ.I. na njega pucao. Sjeća se da su Đ.I. i V.V.1. ranije imali neke nesuglasice i da nijesu bili u dobrim odnosima.</span>
</p>
<p class="p4"></p>
<p class="p4">
<span>U izvještaju o kriminalističko-tehničkom pregledu lica mjesta br.100/10 od 23.03.2010.godine, navedeno je da je dana 22.03.2010.godine, oko 20,00 časova, u naselju Đoka Kovačevića u Danilovgradu, došlo do upotrebe vatrenog oružja. Na licu mjesta pronađene su 4 ispaljene čaure označene br.1,2,3 i 4 od kojih su dvije čaure, označene br.1 i 2, bile na asfaltnoj podlozi, dok su druge dvije čaure, označene brojevima 3 i 4, nađene pored asfalta. Oštećenja na asfaltnoj podlozi nastala najvjerovatnije od projektila označena su br. 5 i 6. Dana 23.03.2010.godine, oko 8,30 časova, u prostorijama Ispostave Danilovgrad sa ruku Đ.I.a izuzeta je parafinska rukavica. Vatreno oružje-pištolj model M-57, kal.7,62mm, ser.br. J-233828 i jedan metak kal.7,62 mm, predati su Ispostavi Danilovgrad od strane Đ.I. Izuzete čaure sa lica mjesta, parafinska rukavica i vatreno oružje će biti dostavljeno na vještačenje.</span>
</p>
<p class="p4"></p>
<p class="p4">
<span>Iz potvrde o privremeno oduzetim predmetima Uprave policije br.Sl/10 od 23.03.2010.godine, izdate na ime okrivljenog Đ.I., utvrđuje se da je od okrivljenog Đ.I. oduzet pištolj M-57, kalibra 7,62 mm, fab.br.233828 i okvir od pištolja sa jednim metkom kalibra 7,62 mm.</span>
</p>
<p class="p4"></p>
<p class="p4">
<span>Iz skice lica mjesta utvrđuje se da je lice mjesta naselje Đoka Kovačevića u Danilovgradu u ulici koja vodi u pravcu naselja Glavica. Širina same ulice je 3 metra. Kao ST uzet je metalni stub ograde dvorišta kuće V.V.2. Na licu mjesta zetečene su 4 čaure kalibra 7,62 mm, koje su označene br.1,2,3 i 4, kao i dva oštećenja asfaltne podloge nastala od projektila, a koja su označena br.5 i 6. Čaura označena br.1 nalazi se na 4,10 metara od ST, dok se čaura označena br.2 nalazi na 1,55 metara od ST, a sve gledano u pravcu raskrsnice. Čaura označena br. 4 nalazi se van ulice, na 1,30 metara desno od desne ivice asfalta, gledano u pravcu naselja Glavica i na 6,50 metara od ST, dok se čaura označena br.3 nalazi takođe van ulice, na 0,40 metara desno od desne ivice asfalta, gledano u pravcu naselja Glavica i na 5,30 metara od ST. Oštećenje asfaltne podloge nastalo od projektila, a označeno br.5, nalazi se na ulici 11,00 metara od ST, u pravcu naselja Glavica, i 0,75 metara desno od lijeve ivice asfalta, gledano u pravcu naselja Glavica. Oštećenje asfaltne podloge nastalo od projektila, a označeno br.6, nalazi se 0,65 metara iza oštećenja označenog br.5 i 0,80 metara desno od lijeve ivice asfalta, gledano u pravcu naselja Glavica.  </span>
</p>
<p class="p4"></p>
<p class="p4">
<span>U foto-dokumentaciji Uprave policije Ispostava Danilovgrad br.18-04-244/10-100 od 22.03.2010.godine nalaze se fotografije šireg i bližeg izgleda lica mjesta, tragova označenih u skici lica mjesta i pištolja M-57 kal.7,62 mm, fab.br. J 233828 sa okvirom i jednim metkom koji je naknadno donesen.</span>
</p>
<p class="p4"></p>
<p class="p4">
<span>U izvještaju o analizi parafinskih rukavica br.1148/10, a sačinjenom od strane vještaka dipl.ing. I. Lj., navedeno je da je Uprava policije Ispostava Danilovgrad dostavila Forenzičkom centru Uprave policije Crne Gore zahtjev za vještačenje i "parafinske rukavice" skinute sa šaka Đ.I. Nakon izvršenih ispitivanja na samoljepljivim folijama skinutih sa šaka Đ.I. dokazano je prisustvo barutnih čestica u predjelu dlana i nadlanice desne šake. Prisustvo barutnih čestica ukazuje da se ne može isključiti mogućnost da je isti bio povezan sa procesom opaljenja metka iz vatrenog oružja prije skidanja "parafinskih rukavica".</span>
</p>
<p class="p4"></p>
<p class="p4">
<span>U izvještaju o balističkom vještačenju br.1149/10, uradjenom od strane balističara ing.M. M., navedeno je da je Ispostava Danilovgrad na na balističko vještačenje dostavila pištolj marke "CZ" Mod.57, kal.7,62 mm, fab.br. J-233823 i uz njega jedan metak i 4 čaure na kojima je utisnuta oznaka "II-65". Vizuelnim pregledom i praktičnom provjerom utvrđeno je da je pištolj funkcionalan. Praktičnom provjerom nađeno je da ne funkcioniše automatska kočnica. Hemijskom analizom brisa cijevi pištolja u naslagama tamno-sive boje postoje nitrati, što znači da je iz pištolja pucano nakon čega cijev nije čišćena. Dostavljene čaure pripadaju pištoljskoj municiji kalibra 7,62 mm i sve su ispaljene iz dostavljenog pištolja.</span>
</p>
<p class="p4"></p>
<p class="p4">
<span>Iz zapisnika o rekonstrukciji K.br.43/11 od 15.06.2012.godine i skica lica mjesta sa rekonstrukcije, uradjenih po kazivanju okrivljenog Đ.I. i oštećenog V. V.1., utvrdjuje se da je lice mjesta u naselju Đoka Kovačevića u Danilovgradu, da širina na licu mjesta od ograde do ograde iznosi 4,00 metra, a da je širina asfalta 3,00 metra. Locirana je FT-metalni stub ograde, a nakon toga i tragovi oštećenja asfaltne podloge nastali od projektila označeni kao tragovi 5 i 6 u skici lica mjesta od 22.03.2012.godine. Kao operativni pravac uzeta je lijeva ivica ograde gledano prema naselju Glavica. Po kazivanju svjedoka-oštećenog V. V.1., on je u momentu ispaljivanja projektila bio na 12,80 m od FT i 1,60 m od OP odnosno 0,90 m desno od lijeve ivice asfalta gledano prema naselju Glavica, dok je okrivljeni Đ.I. bio na 6,6 m od FT i 2,00 m od OP, odnosno 1,25 m desno od lijeve ivice asfalta gledano prema naselju Glavica. Oštećeni V.V.1. je kazao da je ruka okrivljenog Đ.I. bila pod pravim uglom. Po kazivanju okrivljenog Đ.I., on je u momentu ispaljivanja projektila bio na 7 m od FT i 2,10 m od OP odnosno 1,30 m desno od lijeve ivice asfalta gledano prema naselju Glavica, dok je oštećeni V.V.1. bio na 13,60 m od FT i 2,30 m od OP, odnosno 1,60 m desno od lijeve ivice asfalta. Okrivljeni Đ.I. tvrdi da je jednom pucao lijevo od oštećenog, a jednom desno od oštećenog dok mu je ruka bila paralelna sa tlom. Iskaz oštećenog V. V. sud je prihvatio kao istinit i logičan.  </span>
</p>
<p class="p4"></p>
<p class="p4">
<span>Iz izvještaja o vještačenju br.B-01/11 od 07.02.2011.godine, sačinjenog od strane vještaka balističara dipl.ing.B. B. i izvještaja o vještačenju vještaka balističara dipl.ing. B. B. br.B-11/12 od 02.07.2012.godine, utvrđuje se, na osnovu pozicija pronađenih čaura, mjesta udara projektila u asfaltnu podlogu i vrste upotrijebljenog pištolja, da je stajna tačka lica koje je pucalo bila na oko 9 m od traga br.5. Ukoliko je ruka lica koje je pucalo bila ispružena prema naprijed, u anatomskom položaju (na oko 120 cm od ravne podloge), onda je uzdužna osa cijevi bila usmjerena odozgo na dolje pod uglom 7,4 stepeni. Nakon kontakta sa asfaltom projektil je izgubio dio kinetičke energije i brzine i odbio se pod određenim uglom-"rikošetirao" i nastavio da se kreće u pravcu ispaljenja. Za asfaltnu podlogu odbojni ugao je nešto malo manji od upadnog ugla i s obzirom da je upadni ugao 7,4 stepena, onda je odbojni ugao bio 5 stepeni. Na rastojanjima manjim od 22 metra nakon odbijanja od asfalta projektil bi mogao da ugrozi nekog ko bi se eventualno našao na njegovoj putanji, a nakon toga projektil ide iznad visine od 1,92 metra, pa ne bi mogao ugroziti nikog. Projektil nakon odbijanja od asfaltne podloge dio puta prelazi uzlaznom putanjom, a dio silaznom putanjom. Putanja je oblika parabole sa znatno manjim padajućim krakom. Maksimalni domet projektila je oko 1400 metara ali prilikom kontakta sa podlogom svakako je izgubio dio kinetičke energije i brzine, čime je skraćena balistička putanja, na manje od 1000 metara, pod uslovom da projektil nema prepreka na daljoj putanji. Nakon izvršene rekonstrukcije vještak je naveo da su okrivljeni i oštećeni prikazali približno iste međusobne položaje u trenutku ispaljenja projektila, da je uzdužna osa cijevi bila usmjerena odozgo na dolje i malo ulijevo od stajne tačke oštećenog gledano iz pozicije okrivljenog, da okrivljeni nije mijenjao pravac ispaljivanja projektila kako je to naveo na rekonstrukciji, te da su balističke putanje ispaljenih projektila bile neposredno pored nogu oštećenog. Vještak je mišljenja da je imajući u vidu međusobno rastojanje između okrivljenog i oštećenog (6-7m), kao i činjenicu da su ispaljeni projektili prošli pored nogu oštećenog, od ispaljenih projektila postojala opasnost za oštećenog.</span>
</p>
<p class="p4"></p>
<p class="p4">
<span>Sud je cijenio nalaz i mišljenje ovog vještaka, pa je isti prihvatio kao jasan, stručan i objektivan i dat prema pravilima struke i nauke</span>
</p>
<p class="p4"></p>
<p class="p4"></p>
<p class="p4">
<span>Iz dopisa Uprave policije br. 220/12-36992/1 od 24.09.2012.godine utvrđuje se da je pištolj "CZ" Mod.57, kal.7,62 mm, fab.br. J-233823 vlasništvo Uprave policije, te da je dana 22.03.2010.godine sa njim bio zadužen tadašnji službenik Uprave policije Đ.Ž.</span>
</p>
<p class="p4"></p>
<p class="p4">
<span>Iz izvoda iz kaznene evidencije Uprave policije PJ Nikšić br.1093 od 11.05.2011.godine, utvrđuje se da okrivljeni Đ.I. nije osuđivan. </span>
</p>
<p class="p4"></p>
<p class="p4">
<span>Sud je cijenio iskaz svjedoka-oštećenog V. V.1. pa je našao da se isti istinito i jasno izjasnio o svim činjenicama važnim za ovu krivičnu stvar. Njegov iskaz stoji u skladnoj vezi sa potvrdom o privremeno oduzetim predmetima Uprave policije br.Sl/10 od 23.03.2010.godine, izdatom na ime okrivljenog Đ.I., skicom lica mjesta, foto-dokumentacijom Uprave policije Ispostava Danilovgrad br.18-04-244/10-100 od 22.03.2010.godine, zapisnikom o rekonstrukciji K.br.43/11 od 15.06.2012.godine, skicama sa rekonstrukcije, izvještajem o vještačenju br.B-01/11 od 07.02.2011.godine, sačinjenom od strane vještaka balističara dipl.ing.B.B. i izvještajem o vještačenju vještaka balističara dipl.ing. B.B. br.B-11/12 od 02.07.2012.godine. Stoji činjenica da je svjedok-oštećeni V.V.1. na glavnom pretresu kazao da ga je koliko se sjeća okrivljeni Đ.I. ispred kuće M. G. metalnom šipkom udario u predjelu glave, a zatim u predjelu leđa, dok je u istražnom postupku tvrdio da ga je okrivljeni Đ.I. tada dva puta udario metalnom šipkom u predjelu glave, pa je sud u tom dijelu prihvatio ono što je svjedok-oštećeni V.V.1. rekao u istražnom postupku kada se  svakako bolje sjećao događaja, a što je u potpuno skladnoj vezi sa iskazom svjedoka P.N. </span>
</p>
<p class="p4"></p>
<p class="p4">
<span>Iskaz svjedoka P.N. sud je prihvatio kao pouzdan, logičan i istinit i njegov iskaz korespondira sa iskazom svjedoka-oštećenog V. V.1.</span>
</p>
<p class="p4"></p>
<p class="p4">
<span>Nasuprot prednjem sud nije prihvatio iskaz svjedoka M. G. jer je bio nelogičan i u suprotnosti sa iskazima svjedoka-oštećenog V. V. i svjedoka P.N. Naime, svjedok M. G. je naveo da je vidio da je ispred njegove kuće došlo do svađe i medjusobnog guranja izmedju svjedoka-oštećenog V. V.1. i okrivljenog Đ.I., te da je sa  P.N. njih dvojicu razdvojio, a da nije vidio da je bilo udaraca izmedju okrivljenog Đ.I. i svjedoka-oštećenog V. V.1., te da je bilo ko od njih imao kakvo sredstvo ili predmet u rukama, što je nelogično jer je bio očevidac tog događaja, u kojem je kako se to utvrđuje iz iskaza svjedoka-oštećenog V. V.1. i iskaza svjedoka P.N., došlo do svađe okrivljenog Đ.I. i svjedoka-oštećenog V. V.1. kada se okrivljeni Đ.I. pri toj svađi mašio metalne šipke kojom je udario oštećenog V. V.1. po glavi.</span>
</p>
<p class="p4"></p>
<p class="p4"></p>
<p class="p4">
<span>Na osnovu naprijed izložene činjenične gradje, koja proizilazi iz sadržine dokaza provedenih na glavnom pretresu ovaj sud je nesumnjivo zaključio da je okrivljeni Đ.I. počinio krivična djela: izazivanje opšte opasnosti iz čl.327 st.1 KZ u sticaju sa krivičnim djelom nedozvoljeno držanje oružja i eksplozivnih materija iz čl.403 st.1 KZ i ugrožavanje opasnim oruđem pri tuči i svađi iz čl.154 KZ . Naime, okrivljeni je dana 22.03.2010.godine, oko 16,00 časova, u Danilovgradu, pri svađi sa oštećenim V.V.1. mašio se metalne šipke-sredstva podobnog da tijelo teško povrijedi ili zdravlje teško naruši, a svega toga je bio svjestan i to je htio, na način što je u naselju Glavica ispred kuće M. G. u toku svađe sa oštećenim istog udario metalnom šipkom u predjelu glave, da bi istog dana, oko 20,00 časova, na javnom mjestu, u naselju Đoka Kovačevića, opšteopasnom radnjom i opšteopasnim sredstvom izazvao opasnost za život i tijelo ljudi, a bio je svjestan da na taj način može učiniti krivično djelo pa je na to pristao, na način što je prethodno pozvao oštećenog V. V.1. da izađe iz porodične kuće, pa kada je oštećeni to učinio, okrivljeni je iz vatrenog oružja-pištolja marke "M-57", kalibra 7,62 mm, fabričkog broja J233828, koji je suprotno odredbi čl.11 i 27 Zakona o oružju ("Sl. list RCG" br. 49/2004 i "Sl. list CG" br. 49/2008) neovlašćeno nosio na javnom mjestu, a da za to nije imao oružni list, a čega je bio svjestan i što je htio, ispalio više projektila, od kojih su se dva projektila odbila od asfaltne podloge kojom prilikom je od ispaljenih projektila, te djelova projektila nastupila konkretna opasnost za život i tijelo oštećenog V. V.1.</span>
</p>
<p class="p4"></p>
<p class="p4">
<span>Iz iskaza svjedoka-oštećenog V. V.1. i iskaza svjedoka P.N. utvrđuje se da su njih dvojica kritičnom prilikom došli ispred kuće M. G., koja se nalazi u naselju Glavica u Danilovgradu, te da je tom prilikom došlo do svađe između okrivljenog Đ.I. i oštećenog V.V.1, kada se okrivljeni Đ.I. pri svađi mašio metalne šipke i istom udario oštećenog V. V.1. u predjelu glave. Povod svađe bio je taj što je oštećeni V.V.1. tražio od okrivljenog Đ.I. da mu vrati iznos novca koji mu duguje, a okrivljeni mu je kazao da mu novac neće dati što se utvrđuje iz iskaza svjedoka-oštećenog V. V. Da je ovaj događaj bio dana 22.03.2010.godine, oko 16,00 časova, utvrđuje se iz odbrana okrivljenog iz pretkrivičnog i istražnog postupka i sa glavnog pretresa.</span>
</p>
<p class="p4"></p>
<p class="p4">
<span>Sud nije prihvatio odbranu okrivljenog Đ.I. iz pretkrivičnog i istražnog postupka i sa glavnog pretresa u dijelu u kojem je naveo da ga je ispred kuće M. G. oštećeni V.V.1. prvi udario lijevom rukom u predjelu desnog oka, zbog čega se mašio šipke i njome zamahnuo , kako je to tvrdio u odbrani iz pretkrivičnog i istražnog postupka, odnosno gumenog kabla kojim je dva puta udario oštećenog po glavi, kako je to tvrdio u odbrani sa glavnog pretresa, a ovo stoga što je ista obesnažena iskazima svjedoka-oštećenog V.V. i svjedoka P.N., iz kojih je utvrđeno da se okrivljeni pri svađi mašio metalne šipke, te da oštećeni nije prvi napao i udario okrivljenog. Različitosti u odbranama u pogledu sredstva za koje se mašio i postupanja okrivljeni je na glavnom pretresu nelogično objašnjavao time da je prilikom iznošenja odbrana u pretkrivičnom i istražnom postupku govorio da je oštećenog udario kablom, a ne šipkom, a da ne zna zašto je u zapisnicima navedeno da se radilo o šipki, pri tom ističući da su njegovi potpisi na zapisnicima o njegovom saslušanju iz pretkrivičnog i istražnog postupka. Zbog toga je odbrana okrivljenog u ovom dijelu neistinita i sračunato data u cilju izbjegavanja krivice.</span>
</p>
<p class="p4"></p>
<p class="p4">
<span>Krivično djelo ugrožavanje opasnim oruđem pri tuči i svađi iz čl.154 KZ čini onaj ko se pri tuči ili svađi maši oružja, opasnog oruđa ili drugog sredstva podobnog da tijelo teško povrijedi ili zdravlje teško naruši.</span>
</p>
<p class="p4"></p>
<p class="p4">
<span>Po nalaženju suda, metalna šipka predstavlja sredstvo koje je podobno da tijelo teško povrijedi ili zdravlje teško naruši, pa kako se okrivljeni u toku svađe sa oštećenim mašio metalne šipke to se u radnjama okrivljenog stiču sva bitna obilježja bića krivičnog djela ugrožavanje opasnim oruđem pri tuči i svađi iz čl.154 KZ.</span>
</p>
<p class="p4"></p>
<p class="p4">
<span>Cijeneći psihički odnos okrivljenog prema počinjenom krivičnom djelu ugrožavanje opasnim oruđem pri tuči i svađi iz čl.154 KZ, sud je našao da je okrivljeni postupajući na naprijed opisani način krivično djelo počinio sa direktnim umišljajem tj. bio je svjestan svog djela i htio je njegovo izvršenje, što ga sve čini krivim. </span>
</p>
<p class="p4"></p>
<p class="p4">
<span>Iz iskaza svjedoka-oštećenog V. V. utvrđuje se da ga je istog dana dok je bio u svojoj kući, negdje oko 20,00 časova, pozvao okrivljeni Đ.I. i rekao mu da izađe da mu da novac, pa kada je izašao na ulicu, dok se kretao prema okrivljenom Đ.I. sa rukama prislonjenim uz tijelo i kada se približio okrivljenom, okrivljeni je ispružio ruku u kojoj je držao pištolj i usmjerio usta cijevi pištolja prema njemu. Dalje se iz iskaza svjedoka-oštećenog V. V.1. utvrđuje da se zaustavio, da mu je okrivljeni Đ.I. kazao "Ovo ti nije ništa trebalo", da je zatim kazao okrivljenom da mu da pištolj, nakon čega je okrivljeni ponovo kazao "Ovo ti nije ništa trebalo" i zatim je ispalio dva projektila iz pištolja, a dok je bježao prema dvorištu čuo je da je okrivljeni ispalio još dva projektila. Ni okrivljeni Đ.I. u odbrani nije poricao da je kritičnom prilikom uzeo iz kuće službeni pištolj svog brata, službenika policije, da se u okviru pištolja nalazilo pet metaka, da je pištolj stavio za pojas i izašao iz kuće, da je pozvao telefonom oštećenog V.V. i pitao ga gdje se nalazi, da mu je oštećeni kazao da se nalazi kući,  da je rekao oštećenom da izađe da bi mu dao novac, pa kada je oštećeni izašao i približio mu se, izvadio je pištolj, koji je prethodno repetirao, ispružio je ruku i usta cijevi pištolja usmjerio negdje prema nogama oštećenog, kada je kazao oštećenom da stane i nakon što se oštećeni zaustavio, a pošto je oštećeni tražio da mu preda pištolj, ispalio je dva projektila blizu pozicije gdje je oštećeni mirno stajao, a kada je oštećeni počeo da bježi, ispalio je u vis još dva projektila iz ovog pištolja. </span>
</p>
<p class="p4"></p>
<p class="p4">
<span>Iz izvještaja o vještačenju br.B-01/11 od 07.02.2011.godine vještaka balističara dipl.ing.B.B., izvještaja o vještačenju vještaka balističara dipl.ing. B.B. br.B-11/12 od 02.07.2012.godine, potvrde o privremeno oduzetim predmetima Uprave policije br.Sl/10 od 23.03.2010.godine, izdate na ime okrivljenog Đ.I., skice lica mjesta, foto-dokumentacije Uprave policije Ispostava Danilovgrad br.18-04-244/10-100 od 22.03.2010.godine, zapisnika o rekonstrukciji K.br.43/11 od 15.06.2012.godine i skica sa rekonstrukcije, utvrđuje se da je okrivljeni Đ.I. na javnom mjestu u naselju Đoka Kovačevića u Danilovgradu nosio vatreno oružje-pištolj marke "M-57", kalibra 7,62 mm, fabričkog broja J233828, iz kojeg je ispalio više projektila tj.četiri projektila, od kojih su se dva projektila odbila od asfaltne podloge, kojom prilikom je od  tih projektila te djelova projektila nastupila opasnost za oštećenog, a imajući u vidu da je međusobno rastojanje između okrivljenog i oštećenog bilo 6-7 metara, te da su balističke putanje ispaljenih projektila bile neposredno pored nogu oštećenog, tj. da su ispaljeni projektili prošli pored nogu oštećenog.</span>
</p>
<p class="p4"></p>
<p class="p4">
<span>Sud nije prihvatio odbranu okrivljenog Đ.I. u dijelu da je oštećeni dok mu je prilazio držao desnu ruku u džepu od jakne, te da je kada je ispaljivao prva dva projektila iz pištolja, ispalio jedan projektil desno od pozicije gdje je stajao oštećeni, a drugi projektil lijevo od pozicije gdje je stajao oštećeni. Ovakva odbrana okrivljenog obezvrijeđena je izvještajem o vještačenju br.B-01/11 od 07.02.2011.godine vještaka balističara dipl.ing.B.B. i izvještajem o vještačenju vještaka balističara dipl.ing. B.B. br.B-11/12 od 02.07.2012.godine, iz kojih dokaza se utvrđuje da okrivljeni nije mijenjao pravac ispaljivanja projektila, te iskazom svjedoka-oštećenog V. V. iz kojeg je utvrđeno da je on prilazio okrivljenom sa rukama prislonjenim uz tijelo, a okrivljeni u odbrani nije poricao da je ulična rasvjeta radila i da je vidljivost bila solidna.</span>
</p>
<p class="p4"></p>
<p class="p4">
<span>Krivično djelo izazivanje opšte opasnosti iz čl.327 st.1 KZ čini onaj ko požarom, poplavom, eksplozijom, otrovom ili otrovnim gasom, radioaktivnim ili drugim jonizujućim zračenjem, električnom energijom, motornom silom ili kakvom drugom opšte opasnom radnjom ili opšte opasnim sredstvom izazove opasnost za život ili tijelo ljudi ili za imovinu čija vrijednost prelazi iznos od 20.000,00 eura. Imajući u vidu citiranu zakonsku odredbu, te naprijed utvrđeno činjenično stanje sud nalazi da se u radnjama okrivljenog stiču i sva bitna obilježja bića krivičnog djela izazivanje opšte opasnosti iz čl.327 st.1 KZ jer je opšteopasnom radnjom i opšteopasnim sredstvom izazvao opasnost za život i tijelo ljudi, koja opasnost je i konkretizovana prema oštećenom jer je nastupila opasnost za njegov život i tijelo.</span>
</p>
<p class="p4"></p>
<p class="p4">
<span>Cijeneći psihički odnos okrivljenog prema počinjenom krivičnom djelu izazivanje opšte opasnosti iz čl. 327 st. 1 KZ sud je našao da je okrivljeni bio svjestan da može učiniti djelo pa je na to pristao, postupajući dakle sa eventualnim umišljajem.</span>
</p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p4"></p>
<p class="p5">
<span>Članom 11 Zakona o oružju ("Sl.list RCG" br.49/2004 i "Sl.list CG" br.49/2008) propisano je da je zabranjeno nošenje oružja na javnom mjestu, dok je čl.27 istog zakona propisano da se oružni list izdaje za držanje oružja ili za držanje i nošenje oružja. Krivično djelo nedozvoljeno držanje oružja i eksplozivnih materija iz čl.403 st.1 KZ, čini onaj ko neovlašćeno izradjuje, prodaje, nabavlja, vrši razmjenu, nosi ili drži vatreno oružje, municiju ili eksplozivne materije. U konkretnom slučaju okrivljeni je na javnom mjestu neovlašćeno nosio vatreno oružje- pištolj marke "M-57", kalibra 7,62 mm, fabričkog broja J233828, a da za to nije imao oružni list, što u odbranama nije poricao.</span>
</p>
<p class="p5"></p>
<p class="p5">
<span>Zbog toga su se u radnjama okrivljenog stekla i sva obilježja bića krivičnog djela nedozvoljeno držanje oružja i eksplozivnih materija iz čl.403 st.1 KZ.</span>
</p>
<p class="p5"></p>
<p class="p5">
<span>Cijeneći psihički odnos okrivljenog prema izvršenom krivičnom djelu nedozvoljeno držanje oružja i eksplozivnih materija iz čl.403 st.1 KZ, sud nalazi da je isti postupao sa direktnim umišljajem, odnosno bio je svjestan svog djela i htio je njegovo izvršenje. </span>
</p>
<p class="p4"></p>
<p class="p5">
<span>Sud je prilikom odlučivanja o vrsti i visini krivične sankcije imao u vidu sve okolnosti na strani okrivljenog, koje su od značaja za njen izbor i visinu u smislu čl.42 KZ, pa je od olakšavajućih okolnosti za sva krivična djela našao da je okrivljeni mlad (rođen je 23.06.1991.godine) i da je neosuđivan, a od olakšavajućih okolnosti za krivična djela izazivanje opšte opasnosti iz čl.327 st.1 KZ i ugrožavanje opasnim oruđem pri tuči i svađi iz čl.154 KZ i da se oštećeni nije pridružio krivičnom gonjenju, dok otežavajućih okolnosti nije bilo, pa je sud okrivljenom u smislu čl.48 st.1 KZ prethodno utvrdio kazne za izvršena krivična djela, a cijeneći olakšavajuće okolnosti na strani okrivljenog kao naročito olakšavajuće okolnosti u smislu čl.45 KZ i smatrajući da iste daju osnova da se okrivljenom izreknu kazne ispod zakonskog minimuma, a u okviru granica propisanih čl.46 KZ, te da se i ublaženim kaznama može postići svrha kažnjavanja, a ovo za krivična djela izazivanje opšte opasnosti iz čl.327 st.1 KZ i  nedozvoljeno držanje oružja i eksplozivnih materija iz čl.403 st.1 KZ, pa mu je za krivično djelo izazivanje opšte opasnosti iz čl.327 st.1 KZ utvrdio kaznu zatvora u trajanju od 90 (devedeset) dana,  za krivično djelo nedozvoljeno držanje oružja i eksplozivnih materija iz čl.403 st.1 KZ, kaznu zatvora u trajanju od 30 (trideset) dana i za krivično djelo ugrožavanje opasnim oruđem pri tuči i svađi iz čl.154 KZ kaznu zatvora u trajanju 30 (trideset) dana, pa je okrivljenom, primjenom čl.48 st.2 tač.2 KZ izrekao jedinstvenu kaznu zatvora u trajanju od 125 (stodvadesetpet) dana. Zbog toga sud nalazi da će se jedinstvenom kaznom zatvora u trajanju od 125 (stodvadesetpet) dana u potpunosti ostvariti svrha kažnjavanja iz čl.32 KZ, a u okviru opšte svrhe izricanja i propisivanja krivičnih sankcija iz čl.4 st.2 KZ.</span>
</p>
<p class="p4"></p>
<p class="p4">
<span>Na osnovu čl.51 KZ okrivljenom se u izrečenu jedinstvenu kaznu ima uračunati vrijeme provedeno na zadržavanju kod Uprave policije Ispostava Danilovgrad od 23.03.2010.godine do 25.03.2010.godine. </span>
</p>
<p class="p4"></p>
<p class="p4">
<span>Sud je odbio predlog zastupnika optužbe da se okrivljenom shodno čl.75 st.2 KZ izrekne mjera bezbjednosti oduzimanja predmeta pištolja marke "M-57", kalibra 7,62 mm, fabričkog broja J233828 sa okvirom i jednim metkom kal.7,62 mm, a ovo stoga što iz dopisa Uprave policije br. 220/12-36992/1 od 24.09.2012.godine proizilazi da su predmeti čije se oduzimanje traži vlasništvo Uprave policije, pa samim tim ne postoji opasnost da će biti upotrijebljeni za izvršenje krivičnog djela niti oduzimanje zahtijevaju razlozi bezbjednosti ljudi ili imovine ili razlozi morala.</span>
</p>
<p class="p4"></p>
<p class="p5">
<span>Sud je cijenio i druge provedene dokaze pa je našao da su bez uticaja na odluku u ovoj krivičnoj stvari.</span>
</p>
<p class="p4"></p>
<p class="p4">
<span>O troškovima krivičnog postupka odlučeno je na osnovu čl.226 i 229 ZKP-a, pa kako je okrivljeni oglašen krivim, obavezan je da plati ovom sudu na ime troškova krivičnog postupka iznos od 508,50 eura, koji troškovi se odnose na nagradu odmjerenu braniocu po službenoj dužnosti okrivljenog u pretkrivičnom postupku advokatu R.S.2. u iznosu od 250,00 eura i nagrade odmjerene vještaku balističaru dipl.ing.B. B. u iznosu od 258,50 eura, kao i na ime sudskog paušala iznos od 30,00 eura, a koji iznos je odredjen srazmjerno trajanju i složenosti ovog postupka, uz ocjenu imovinskih prilika okrivljenog. Naprijed navedene troškove okrivljeni je dužan platiti u roku od 15 dana po pravosnažnosti presude.</span>
</p>
<p class="p4"></p>
<p class="p4">
<span>Sa iznijetog, a primjenom čl. 374 ZKP-a, odlučeno je kao u izreci ove presude.</span>
</p>
<p class="p4"></p>
<p class="p3">
<span>ZAPISNIČAR,                                                                                    S U D I J A</span>
</p>
<p class="p3">
<span>Branka Nikolić						                Vladimir Novović</span>
</p>
<p class="p4"></p>
<p class="p3">
<span>DN-a:</span>
</p>
<p class="p3">
<span>- ODT-u Podgorica</span>
</p>
<p class="p3">
<span>- Okrivljenom </span>
</p>
<p class="p3">
<span>- Braniocu okrivljenog adv. R. S.1.</span>
</p>
<p class="p3"></p>
<p class="p3"></p>
<p class="p6"></p>
<p class="p6"></p>


</body>