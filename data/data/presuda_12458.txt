<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 0.875in 1.0in 1.0in;}
.s1{font-weight:bold;}
.s2{font-weight:bold;color:black;}
.s3{color:black;}
.s4{color:black;font-variant:small-caps;}
.p1{text-indent:0.5in;text-align:end;hyphenate:auto;font-family:Times New Roman;font-size:13pt;}
.p2{text-indent:0.5in;text-align:end;hyphenate:auto;font-family:Calibri;font-size:11pt;}
.p3{text-indent:0.5in;text-align:center;hyphenate:auto;font-family:Times New Roman;font-size:13pt;}
.p4{text-indent:0.5in;text-align:start;hyphenate:auto;font-family:Times New Roman;font-size:13pt;}
.p5{text-indent:0.5in;text-align:justify;hyphenate:auto;font-family:Times New Roman;font-size:13pt;}
.p6{text-align:justify;hyphenate:auto;font-family:Times New Roman;font-size:13pt;}
.p7{text-indent:0.5in;margin-bottom:0.1388889in;text-align:justify;hyphenate:auto;font-family:Times New Roman;font-size:13pt;}
.p8{text-align:center;hyphenate:auto;font-family:Times New Roman;font-size:13pt;}
.p9{margin-bottom:0.1388889in;text-align:start;hyphenate:auto;font-family:Times New Roman;font-size:13pt;}
.p10{text-indent:0.5in;margin-bottom:0.1388889in;text-align:start;hyphenate:auto;font-family:Times New Roman;font-size:13pt;}
.p11{text-indent:0.49166667in;margin-bottom:0.1388889in;text-align:justify;hyphenate:auto;font-family:Times New Roman;font-size:13pt;}
.p12{margin-bottom:0.1388889in;text-align:start;hyphenate:auto;font-family:Calibri;font-size:11pt;}
</style>
<meta content=" " name="author">
</head>
<body class="b1 b2">
<p class="p1">
<span class="s1">K.br. 318/11</span>
</p>
<p class="p2"></p>
<p class="p3"></p>
<p class="p4"></p>
<p class="p4">
<span>	</span>
</p>
<p class="p3"></p>
<p class="p3"></p>
<p class="p3">
<span class="s1">U IME CRNE GORE</span>
</p>
<p class="p3"></p>
<p class="p5">
<span>	</span><span class="s1">OSNOVNI SUD U BARU</span><span>, kao prvostepeni krivični, sudija Goran Šćepanović, sa zapisničarom Milijanom Minić, u krivičnom predmetu okrivljenih </span><span class="s1">S.H. i A.Z., </span><span>zbog krivičnog djela nasilje u porodici ili porodičnoj zajednici iz čl. 220 st. 2. u vezi st. 1. Krivičnog zakonika, po optužnom predlogu Osnovnog državnog tužilaštva u Baru KT br. 421/11-2 i 451/11-2 od 20.10.2011.godine, nakon održanog glavnog i javnog pretresa dana 20.11.2012.godine, u prisustvu zastupnika optužbe savjetnika kod ODT u Baru Đikanović Predraga, okrivljene S.H. i njenog branioca advokata F.R. iz B., a u odsustvu okrivljenog A.Z. i njegovog branioca, donio je i istog dana javno objavio</span>
</p>
<p class="p5"></p>
<p class="p3">
<span class="s1">P R E S U D U </span>
</p>
<p class="p3"></p>
<p class="p6">
<span>	Okrivljeni,</span>
</p>
<p class="p6"></p>
<p class="p7">
<span class="s2">1. S.H., </span><span class="s3">JMNG ..., od oca H. i majke Dž., rođene ..., rođena ... godine u V..., sa stanom u B., naselje D. br. ..., državljanin C. G., živi u vanbračnoj zajednici sa A.Z., majka dvoje djece, završila osnovnu školu, lošeg imovnog stanja, osuđivana presudom </span><span>Osnovnog suda u Baru K.br. 43-99 osuđena na kaznu zatvora u trajanju od 3 (tri) mjeseca-uslovno 1 (jednu) godinu, zbog krivičnog djela iz čl. 144/1 KZ-a RCG</span><span class="s3">,</span>
</p>
<p class="p7">
<span class="s2">2. A.Z., </span><span class="s3">JMBG ..., od oca S. i majke T., rođene S., rođen ... godine u S., sa stanom u B., naselje D. br. ..., državljanin B. H., živi u vanbračnoj zajednici sa S.H., nema djece, srednjeg imovnog stanja, pismen, završio osnovnu školu, </span>
</p>
<p class="p8">
<span class="s1">K r i v i   s u</span>
</p>
<p class="p3"></p>
<p class="p6">
<span>	Što su :</span>
</p>
<p class="p5"></p>
<p class="p9">
<span>	1. </span><span class="s2">S.H.,</span>
</p>
<p class="p7">
<span class="s3">Dana 12.09.2011.godine oko 12,00 časova, u naselju Dubrava Opština Bar, primjenom grubog nasilja narušila tjelesni i duševni integritet člana svoje porodice oštećenog A.Z. sa kojim živi u vanbračnoj zajednici, na način što je istom uputila uvredljive riječi „jebem ti majku, oca, vidjećeš ti, koga zajebavaš”, zatim uzela drvenu oklagiju - sredstvo podobno da tijelo teško povrijedi i zdravlje teško naruši i istom udarila oštećenog A.Z. u</span><span class="s4"> </span><span class="s3">predjelu lijeve plećke, nanoseći mu tom prilikom laku tjelesnu povredu u vidu krvnog podliva u predjelu lijeve lopatice,</span>
</p>
<p class="p7">
<span class="s3">- čime je izvršila krivično djelo - </span><span class="s2">nasilje u porodici ili porodičnoj zajednici iz čl. 220 st. 2 u vezi st. 1 Krivičnog zakonika.</span>
</p>
<p class="p10">
<span class="s2">2. A.Z.,</span>
</p>
<p class="p7">
<span class="s3">Istog dana, u isto vrijeme i na istom mjestu kao pod stavom 1. dispozitiva, primjenom grubog nasilja narušio tjelesni i duševni integritet člana svoje porodice, vanbračne supruge S.H., na način što je istu polio pivom, a zatim udario pivskom flašom - sredstvom podobnim da tijelo teško povrijedi i zdravlje teško naruši, u predjelu natkoljenica pozadi, a zatim nogama i rukama stisnutim u pesnicu po raznim djelovima tijela, nanoseći joj tom prilikom lake tjelesne povrede u vidu krvnog podliva u predjelu lijeve nadlaktice, desne podlaktice i obije butine,</span>
</p>
<p class="p7">
<span class="s3">-čime je izvršio krivično djelo - </span><span class="s2">nasilje u porodici ili porodičnoj zajednici iz čl. 220 st. 2 u vezi st. 1 Krivičnog zakonika.</span>
</p>
<p class="p5">
<span>Pa im sud primjenom čl. 4, 32, 36, 42, 52, 53 i 54. Krivičnog zakonika i čl. 369, 370 i 374  ZKP-a,  i z r i č e      </span>
</p>
<p class="p5"></p>
<p class="p8">
<span class="s1">     USLOVNU OSUDU</span>
</p>
<p class="p3"></p>
<p class="p5">
<span>Kojom im utvrđuje kazne zatvora u trajanju od po 6 (šest) mjeseci i istovremeno određuje da se kazne neće izvršiti ukoliko okrivljeni u roku od 1 (jedne) godine, od dana pravosnažnosti, ne učine novo krivično djelo.</span>
</p>
<p class="p5"></p>
<p class="p5">
<span>Okrivljeni su dužni da plate troškove krivičnog postupka u iznosu od po 250,00</span><span class="s1"> </span><span>€ u roku od 15 dana od dana pravosnažnosti, pod prijetnjom izvršenja.</span>
</p>
<p class="p5"></p>
<p class="p5"></p>
<p class="p3">
<span class="s1">O b r a z l o ž e n j e</span>
</p>
<p class="p3"></p>
<p class="p5">
<span>Optužnim predlogom Osnovnog državnog tužilaštva u Baru KT br. 421/11-2, 451/11-2 od 20.10.2011. godine, koje je zastupnik optužbe precizirao na glavnom pretresu od 20.11.2012. godine, stavljeno je na teret okrivljenima da su izvršili krivično djelo bliže opisano u izreci presude. </span>
</p>
<p class="p5"></p>
<p class="p5">
<span>Sud je donio rješenje da se pretres održi u odsustvu okrivljenog A.Z., a na osnovu čl. 457 ZKP-a, obzirom da je isti promijenio adresu a o promjeni nije obavijestio sud, a kako je isti saslušan ocijenjeno je da njegovo prisustvo nije nužno. </span>
</p>
<p class="p5"></p>
<p class="p7">
<span>Okrivljena </span><span class="s1">S.H.</span><span> je u svojoj odbrani u prethodnom postupku u bitnom navela da</span><span class="s3"> živi u vanbračnoj zajednici sa A.Z. od 1995. godine pa do 12.09.2011. godine u naselju Dubrava br. ..., a da od toga dana on živi u prizemlju kuće a ona na spratu. Dana 12.09.2011.godine oko podne, ležala je u sobi i imala stomačne tegobe, zbog čega je ležala na patosu između kreveta i stola u prostoru površine 80 cm x 1,80 m. A.Z. je čitavog dana konzumirao alkohol - pivo i u jednom momentu je počeo da je poliva pivom, na šta je reagovala. Zatim ju je udarao flašom u predjelu glave i tijela i nogama i pesnicama, s tim da nije mogla tačno da precizira gdje je sve udarao. Za sve to vrijeme ležala je na patosu, nakon čega je vrištala i ne zna šta se sve dešavalo jer je nakon toga bila u nesvijesti. Navela je i da je nakon što ju je istukao A.Z. polio jednom kanticom sa vodom, nakon čega se osvijestila, a on je pozvao policiju. Kada je policija došla uzeo je spužvu koja je bila na patosu i na kojoj je ležala, i pokazivao je, odnosno govorio gdje je ona slomila pločice, koje nijesu bile polomljene. Dodala je i to da je udarao rukama - pesnicama u vrata od frižidera, da je bila privedena i u policiji dala izjavu, a da se zbog povreda koje je zadobila u ovom događaju javila izabranom ljekaru u Opštoj bolnicu u Baru, da je pregledao doktor L.S., dao joj terapiju i izvještaj o zadobijenim povredama. Posebno je istakla i to da joj A.Z. svakodnevno maltretira i prijeti, da joj je isključio sprat kuće sa električne mreže, da joj je isključio vodu i zatvorio dimnjak. Na glavnom pretresu okrivljena je dodala i to da je A.Z. u jednom trenutku počeo da je poliva pivom iz razloga što je prethodno otvorio frižider, nije pronašao pivo, otišao je do bara da kupi pivo, a s obzirom da je pivo bilo vruće on je počeo da je poliva i to iz dvije flaše, a počeo je da poliva i jedan televizor koji se nalazio u sobi i nakon toga je počelo zadavanje udaraca, flašom, pesnicama i nogama u predjelu glave i tijela, pri čemu je na nogama tom prilikom imao patike. Navela je da nije tačno da je ona A.Z. upućivala bilo kakve psovke a posebno da ga je oklagijom udarila u predjelu plećke. Istakla je i da živi u kući koju su ona i A.Z. zajednički gradili ali koja se vodi na njegovo ime, s tim da je ona ostala da živi na spratu ali nema ni vodu ni struju jer ju je A.Z. isključio. Okrivljena je navela i to da sa mjesta na kome se nalazi terasa svjedoka J.E. isti nikako nije mogao da vidi što se dešavalo na tom mjestu pa samim tim njegov iskaz nije istinit.</span>
</p>
<p class="p7">
<span>Okrivljeni </span><span class="s1">A.Z.</span><span> je u svojoj odbrani na glavnom pretresu u bitnom izjavio da je d</span><span class="s3">ana 12.09.2011.godine došao kući iz grada, a da je prethodno bio u Baru da preda papire za ličnu kartu, nešto je potrgovao koliko se sjeća pileće batake i pivo i otišao je kući. Planirao je da te stvari stavi u frižider, međutim, došla je S.H. koja i počela u blizini njega da maše oklagijom, našta je on kad je to vidio pobjegao kod komšije J.E.. Taj događaj je samo nastavak loših odnosa između njega i S.H., jer je prije tog događaja prestala da postoji vanbračna zajednica između njih, a S.H. i on žive u istoj kući. Naveo je da je kod J.E. ostao nekih pola sata, i kada je došao kući jer je htio da uzme pivo koje je prethodno bio stavio u frižider, S.H. mu je rekla da ne ide u kupatilo jer ima puno krvi, budući da joj je pukao čir, našta joj je on odgovorio da ide kod ljekara ukoliko je bolesna. Ona je nakon toga ponovo prema njemu krenula oklagijom, zamahnula je da ga udari, ali ga nije udarila, s tim što mu je prethodno rekla „jebem ti majku i oca, vidjećeš ti koga zajebavaš“. Nakon toga S.H. je namjerno udarila u pločice na podu i iste slomila i on se da bi se zaštitio sakrio iza vrata od sobe, ali  kako mu je S.H. i dalje prilazila sa oklagijom dohvatio je jednu čašu vode i istom je polio. Ona je otišla jedan korak nazad, što je on iskoristio i prošao kroz vrata, ali je u tom trenutku osjetio udarac u desnu plećku, nakon toga u lijevu, a nakon toga prema njemu su počele da lete staklene flaše, koje je S.H. našla na terasi i kako je silazio ona ga je stalno gađala flašama, s tim da ga nije pogodila nijednom flašom, a on nju tom prilikom nije nijednom udario. Naveo je da su sve to posmatrali A.S., H.F. i J.E.. Dodao je i to da je sve vrijeme bio bos i da na nogama nije imao nikakvu obuću, niti je tog dana konzumirao alkohol. Okrivljeni je naveo i da tom prilikom nije ulazio u kupatilo da vidi da li je u istom bilo krvi, a da je nakon događaja otišao iz kuće koja se vodi na njegovo ime, a koja se sastoji od prizemlja i potkrovlja u kojem su oni živjeli, s tim da u kuću dolazi samo povremeno a da živi kod brata, da ne može da uđe u dvorište svoje kuće jer ga S.H. svaki dan prijavljuje policiji zbog izvršenja nekog krivičnog djela, s tim da nijedna od tih prijava nije procesuirana. Pokušao je da razgovora sa S.H. ali ona sa njim neće da razgovara, s tim da u kući nema struje i vode jer je iste isključio. Naveo je i to da se po tužbi S.H. vodi parnični postupak u cilju utvrđivanja njenog suvlasničkog dijela u kući a po njegovoj tužbi vodi se postupak radi iseljenja iz kuće, kao i to da mu je poznato da S.H. ima u svojini dvije kuće, da u jednom stanu živi njen sin sa porodicom a da je drugi izdala.</span>
</p>
<p class="p5">
<span>Sud je u postupku donio odluku da se neće koristiti zapisnik o saslušanju okrivljenog A.Z. pred Osnovnim državnim tužiocem u Baru od 18.10.2011. godine, obzirom da isti nije poučen da može angažovati branioca i nije se odrekao tog prava, koje je propisano čl. 100 st.1 tč. 9 ZKP-a. </span>
</p>
<p class="p5"></p>
<p class="p5">
<span>U dokaznom postupku saslušani su svjedoci J.E. i A.S., pročitani su: izvještaj Zavoda za hitnu medicinsku pomoć u Baru od 12.09.2009. godine na ime A.Z., izvještaj Zavoda za hitnu medicinsku pomoć u Baru od 12.09.2009. godine na ime S.H., nalaz i mišljenje sudskog vještaka medicinske struke Š.M. od 13.10.2011. godine, izvršen je uvid u spise predmeta Osnovnog suda u Baru K 43/09 i pravosnažnu presudu od 18.11.1999. godine, saslušan je vještak medicinske struke Š.M. i pročitan je izvod iz kaznene evidencije na ime okrivljene S.H. MUP Banja Luka br. 02/5-14063/11 od 28.12.2011.godine. </span>
</p>
<p class="p5"></p>
<p class="p7">
<span>Svjedok </span><span class="s1">J.E. </span><span>je u bitnom izjavio da</span><span class="s3"> ima kuću u naselju Dubrava, da mu je komšija u susjednoj kući A.Z. sa kojim je živjela i S.H. i sa kojima je bio u korektnim odnosima. Dana 12.09.2011. godine oko 12 časova napravio je pauzu u poslu s obzirom da je vlasnik autoservisa koji se nalazi u njegovoj kući i otišao je na terasu da se odmori. Kod njega je došao A.Z., posjedjeli su nekih 10 do 12 minuta i tada je planirao da pozove sina da ga pošalje da im kupi pivo ali je A.Z. rekao da on u kući ima pivo i da će otići da ga donese. Ubrzo nakon što je A.Z. otišao kući čula se galama, prepoznao je S.H. glas i nakon nekih 2 minuta od kada je otišao u kuću A.Z. se vratio bos, a misli da je do tada na nogama imao papuče, a dok je silazio niz stepenice sa gornje terase kuće za njim su padale boce. Po boji je vidio da se radi  o bocama od piva. Naveo je da nije mogao da vidi ko te boce baca ali s obzirom da je prethodno čuo S.H. glas smatra da nema ko biti nego ona. Kada je A.Z. došao do njega podigao je majicu i vidio je da se u lijevom dijelu leđa nalaze dvije crvene trake zbog čega je pretpostavio da je taj udarac nanijet ili nekom palicom ili oklagijom u svakom slučaju nekim drvenim predmetom, s tim da mu A.Z. nije rekao sa čim je zadobio taj udarac jer to nije mogao ni da vidi.  A.Z. je nakon toga pozvao policiju i ostao je kod njega do dolaska policije. Naveo je da nije mogao da vidi ko baca flaše jer je dio terase sa koje su letjele flaše zaklonjen.</span>
</p>
<p class="p7">
<span>Svjedok </span><span class="s1">A.S.</span><span> je u bitnom izjavila da je u </span><span class="s3">vrijeme kada se odigrao predmetni događaj sa S.H. i A.Z. bila u korektnim odnosima i da su prve komšije, a da je nakon što je dobila poziv od suda bila verbalno napadnuta od strane S.H., koja joj je uputila više uvreda i ružnih riječi, i morala je da se obrati policiji koja nije reagovala već su joj saopštili da ode u prostorije policije. Kada je u pitanju predmetni događaj navela je da se nalazila u svojoj kući i to na terasi koja je adaptirana u kuhinju kada je čula lom stakala. Izašla je do vrata da vidi o čemu se radi i tada je vidjela A.Z. koji je hodao niz ulicu prema komšiji J.E. iako ne zna gdje je otišao. Nakon toga je vidjela da jedna boca leti prema njegovoj glavi, zbog čega se odmah vratila nazad i nije vidjela što je bilo sa bocom niti zna što se dalje dešavalo.</span>
</p>
<p class="p5">
<span>Iz izvještaja Zavoda za hitnu medicinsku pomoć u Baru od 12.09.2011. godine na ime A.Z. utvrđeno je da je kod istog od strane ljekara konstatovana povreda u predjelu lijeve lopatične regije i to podliv trakastog oblika veličine 10cm x 2 cm, a koja povreda je bila predmet sudsko-medicinskog vještačenja.</span>
</p>
<p class="p5"></p>
<p class="p5">
<span class="s3">Iz </span><span>izvještaja Zavoda za hitnu medicinsku pomoć u Baru od 12.09.2011. godine na ime S.H. utvrđeno je da su kod iste od strane ljekara konstatovane povrede i to na lijevoj nadlaktici više podliva kružnog oblika veličine od oko 0,5x0,5 cm do 1x1,5cm, a na desnom laktu crvenilo veličine 5x5 cm, koje povrede su bile predmet sudsko-medicinskog vještačenja.</span>
</p>
<p class="p5"></p>
<p class="p7">
<span>Iz nalaza i mišljenja sudskog vještaka medicinske struke Š.M. od 13.10.2011. godine utvrđeno je da je u</span><span class="s3"> predmetnom događaju S.H. zadobila krvne podlive u predjelu lijeve nadlaktice, desne podlaktice i obije butine. Navedene povrede posljedica su dejstva tupog, teškog i zamahnutog mehaničkog oruđa. Povrede lijeve nadlaktice i obije butine nastale su mehanizmom direktnog dejstva sile-udarcima, a povreda desne podlaktice mogla je nastati mehanizmom udara ali i pada na tvrdu podlogu. Navedeni krvni podlivi predstavljaju, i pojedinačno i u svom zbiru, laku tjelesnu povredu. Dakle,  u vrijeme odigravanja predmetnog događaja S.H. je zadobila laku tjelesnu povredu. U predmetnom događaju A.Z. zadobio je krvni podliv u predjelu lijeve lopatice (tzv. kobasičastog oblika). Navedena povreda posljedica je dejstva tupog, teškog i zamahnutog mehaničkog oruđa (moguće i oklagije) na odgovarajući predio tijela. Navedeni krvni podliv predstavlja laku tjelesnu povredu. Dakle, u vrijeme odigravanja predmetnog događaja A.Z. je zadobio laku tjelesnu povredu.</span>
</p>
<p class="p5">
<span>Uvidom u spise predmeta Osnovnog suda u Baru K 43/09 i pravosnažnu presudu od 18.11.1999. godine utvrđeno je da je okrivljenoj S.H. zbog krivičnog djela krađa iz čl. 144. st. 1. KZRCG izrečena kazna zatvora u trajanju od tri mjeseca uslovno jedna godina, te da je navedena presuda postala pravosnažna 02.03.2004.godine. </span>
</p>
<p class="p5"></p>
<p class="p7">
<span>Sudski vještak medicinske struke Š.M. je na glavnom pretresu od 20.11.2012. godine dopunjavajući svoj nalaz i mišljenje od 13.10.2011. godine u bitnom izjavio da su p</span><span class="s3">regledima kod S.H. ustanovljene povrede u vidu krvnih podliva u predjelu nadlaktice lijeve, podlaktice i obje butine. Ovim pregledima ustanovljeni su promjeri ovih krvnih podliva, i na osnovu tih promjera ne može se isključiti mogućnost da su isti nastali stisnutom pesnicom, udarcima nogom a krvni podlivi u predjelu zadnjih strana obje butine, za koje je ustanovljeno da su promjera 20 x 10 cm mogli su nastati i tupinom neke flaše. </span>
</p>
<p class="p5">
<span>Iz izvoda iz kaznene evidencije na ime okrivljene S.H. MUP Banja Luka br. 02/5-14063/11 od 28.12.2011. godine utvrđeno je da ista prolazi kroz kaznenu evidenciju MUP-a Republike Srpske te da je presudom Osnovnog suda u Baru K.br. 43-99 osuđena na kaznu zatvora u trajanju od 3 (tri) mjeseca-uslovno 1 (jednu) godinu, zbog krivičnog djela iz čl. 144/1 KZ-a RCG.</span>
</p>
<p class="p5"></p>
<p class="p5">
<span>Ocjenom izvedenih dokaza utvrđeno je da su okrivljeni izvršili krivično djelo koje im je stavljeno na teret, a na način koji je bliže predstavljen u izreci presude. Okrivljeni u svojim odbranama nisu priznali izvršenje krivičnog djela. Okrivljena S.H. je u svojoj odbrani u bitnom navela da ona kritičnom prilikom okrivljenom A.Z. nije upućivala bilo kakve psovke, a posebno da ga nije udarila oklagijom u predjelu plećke, ali da je A.Z. u jednom momentu počeo nju da poliva pivom i da ju je zatim udarao pivskom flašom, kao i nogama i pesnicama u predjelu glave i tijela, s tim da nije mogla da precizira gdje ju je sve udarao, a da je isti tom prilikom na nogama imao patike. S druge strane, okrivljeni A.Z. je u svojoj odbrani u bitnom naveo da je kritičnom prilikom krijući se od S.H. koja mu je prilazila sa oklagijom, a koja mu je prethodno uputila uvredljive riječi „jebem ti majku i oca, vidjećeš ti koga zajebavaš“, u jednom momentu dohvatio čašu vode i njome polio S.H., te da je kad je ona otišla korak unazad iskoristio priliku da prođe kroz vrata u kom trenutku je osjetio udarac u desnu plećku, a zatim i u lijevu plećku, nakon čega su prema njemu počele da lete flaše koje je S.H. našla na terasi i kojima ga je neprestano gađala dok je silazio ali ga nijednom nije pogodila, posebno dodajući da on nju nije udario i da je tom prilikom na nogama nije imao nikakvu obuću već da je bio bos. Okrivljeni su u svojim odbranama sebe predstavili kao žrtve napada, da oni nisu primjenjivali nikakvo nasilje, a kada se njihove odbrane posmatraju u vezi sa ostalim provedenim dokazima dolazi se do nesumnjivog zaključka da su okrivljeni kritičnom prilikom trpjeli nasilje, ali istovremeno i preduzimali radnje nasilja jedni prema drugim. </span>
</p>
<p class="p5"></p>
<p class="p5">
<span>Činjenično stanje je utvrđeno prije svega iz osnovnog i dopunskog nalaza i mišljenja sudskog vještaka medicinske struke Š.M., te ljekarskih izvještaja, kao i djelimično iskaza saslušanih svjedoka. Svjedok J.E. je u bitnom izjavio da je kritičnom prilikom, nakon što je okrivljeni A.Z. otišao u svoju kuću da im donese pivo, prvo začuo galamu i da je prepoznao glas okrivljene S.H., a da su nakon toga kada je okrivljeni A.Z. silazio niz stepenice sa gornje terase za njim padale pivske flaše koje je prepoznao po boji, s tim da sa mjesta na kojem se nalazio nije mogao da vidi ko baca flaše jer je taj dio terase zaklonjen, ali pretpostavlja da je to bila S.H.. Kada je okrivljeni A.Z. došao kod njega vidio je da je isti bos, a misli da je do tada na nogama imao papuče, i kada je podigao majicu vidio je da mu se u lijevom dijelu leđa nalaze dvije crvene trake. Svjedok A.S. je u bitnom izjavila da se kritičnom prilikom nalazila na terasi svoje kuće i da je odatle čula lom stakala, a kada je izašla da vidi o čemu se radi vidjela je okrivljenog A.Z. kako hoda prema komšiji J.E. iako nije vidjela gdje je otišao, nakon čega je vidjela da prema njegovoj glavi leti jedan boca, zbog čega se odmah vratila nazad tako da nije vidjela šta je bilo sa bocom i ne zna šta se dalje dešavalo. Ovakve iskaze svjedoka sud je prihvatio cijeneći ih kao istinite u djelovima koje su posmatrali. Oba svjedoka nijesu bili neposredni očevidci predmetnog događaja, tačnije nijesu čuli uvredljive riječi niti su vidjeli udarce koje su okrivljeni kritičnom prilikom razmijenili, već su svako iz svoje kuće samo čuli galamu iz kuće u kojoj stanuju okrivljeni i vidjeli su kako prema okrivljenom A.Z. lete flaše. Isto tako, svjedok J.E. je potvrdio da je kod okrivljenog A.Z. neposredno nakon predmetnog događaja vidio na leđima crvene trake kao posledicu udarca. Pretpostavka svjedoka da je taj udarac nanijet ili nekom palicom ili oklagijom bez uticaja je na ocjenu njegovog iskaza, kao i na utvrđenje činjeničnog stanja, obzirom da isti kako je već navedeno nije bio očevidac same svađe i udaraca, a mehanizam nastanka povrede je predmet sudskomedicinskog vještačenja. Dakle, iz iskaza saslušanih svjedoka se može izvesti pouzdan zaključak da je kritičnom prilikom došlo do svađe između okrivljenih i da je okrivljeni A.Z. zadobio udarac u predjelu leđa. </span>
</p>
<p class="p5"></p>
<p class="p11">
<span>Sud je cijeneći materijalne dokaze u vidu ljekarskih izvještaja na ime okrivljenih, kao i nalaz i mišljenje sudskog vještaka medicinske struke Š.M. od 13.10.2011. godine i dopunski nalaz i mišljenje od 20.11.2012. godine, istima poklonio punu vjeru. U ljekarskim izvještajima su kod oboje okrivljenih konstatovane povrede, dok je vještak iste kvalifikovao kao lake tjelesne povrede, objasnivši vrstu i mehanizam njihovog nastanka. Vještak je u nalazu i mišljenju naveo da je okrivljena S.H. kritičnom prilikom zadobila povrede u vidu krvnih podliva u predjelu lijeve nadlaktice, desne podlaktice i obije butine, koje predstavljaju kako pojedinačno tako i u svom zbiru, laku tjelesnu povredu. Povrede lijeve nadlaktice i obije butine nastale su mehanizmom direktnog dejstva sile, tačnije udarcima, a povreda desne podlaktice mogla je nastati mehanizmom udara, ali i pada na tvrdu podlogu, ali na osnovu promjera krvnih podliva ne može se isključiti mogućnost da su isti nastali stisnutom pesnicom, udarcima nogom, a krvni podlivi u predjelu zadnjih strana obije butine, za koje je ustanovljeno da su promjera 20x10 cm mogli su nastati i tupinom neke flaše. Isto tako, okrivljeni A.Z. je kritičnom prilikom zadobio povredu u vidu krvnog podliva u predjelu lijeve lopatice tzv. kobasičastog oblika, koja je posledica dejstva tupog, teškog i zamahnutog mehaničkog oruđa, moguće i oklagije, na odgovarajući predio tijela, a koja povreda predstavlja laku tjelesnu povredu. Sud je nalaz i mišljenje vještaka prihvatio i ocijenio kao stručan, jasan i precizan, izrađen u skladu sa pravilima nauke i struke. Dovodeći u vezu odbrane okrivljenih sa medicinskom dokumentacijom i nalazom i mišljenjem vještaka u kojima je opisan lokalitet i mehanizam nanošenja zadobijenih povreda, po mišljenju suda okrivljeni su kritičnom prilikom primjenom nasilja jedno drugom narušili tjelesni integritet dok su se nalazili u vanbrančnoj zajednici. Pod nasiljem se podrazumijeva upotreba sile, što je u konkretnom slučaju učinjeno tako što je okrivljena S.H. A.Z. nakon upućivanja psovke udarila oklagijom, dok je okrivljeni A.Z. S.H. udario pivskom flašom, kao i nogama i rukama stisnutim u pesnice, koje nasilje se kao takvo može okarakterisati kao grubo. Na navedeni način okrivljeni su jedno drugom narušili tjelesni i duševni integritet, isto tako nanoseći jedno drugom lake tjelesne povrede. Okrivljena S.H. nije postupala u nužnoj odbrani jer je napad okrivljenog A.Z. već prestao kada mu je ona nanijela povredu oklagijom u predjelu leđa. </span>
</p>
<p class="p5">
<span>Ocijenjeno je da oklagija i pivska flaša predstavljaju sredstva podobna da se tijelo teško povrijedi ili zdravlje teško naruši. Okrivljeni su krivično djelo izvršili primjenom grubog nasilja, kojom prilikom su jedno drugom kao vanbračni supružnici narušili tjelesni integritet. Okrivljeni su krivično djelo izvršili sa direktnim umišljajem jer su bili svjesni da su i pivska flaša i oklagija sredstva pogodna da se tijelo teško povrijedi ili zdravlje teško naruši, kao i da su postupajući na način kako je to opisano u izreci jedno drugom narušili tjelesni i duševni integritet. </span>
</p>
<p class="p5"></p>
<p class="p5">
<span>Sud je u postupku donio rješenje da se neće saslušati svjedok H.F. jer je po ocjeni suda činjenično stanje dovoljno utvrđeno i bez njegovog saslušanja, kao i da se ne čita izvod iz kaznene evidencije na ime okrivljenog A.Z. obzirom da sud nije imao mogućnost da isti pribavi.</span>
</p>
<p class="p5"></p>
<p class="p5">
<span>Sud je precizirao optužni predlog na način što je u drugom stavu u dijelu opisa povreda koje je zadobila okrivljena S.H. umjesto povrede u predjelu butne kosti navedeno da je ista zadobila povredu u predjelu obije butine. Ocijenjeno je da se navedenim preciziranjem ostaje u okviru istog životnog događaja, da isto preciznije predstavlja utvrđeno činjenično stanje, te da se preciziranjem na narušava identitet optuženog predloga i optužbe.</span>
</p>
<p class="p5"></p>
<p class="p5">
<span>Odlučujući se za krivičnu sankciju prema okrivljenima sud je cijenio sve olakšavajuće i otežavajuće okolnosti iz čl. 42. Krivičnog zakonika. Od olakšavajućih okolnosti sud je na strani okrivljene cijenio da je majka dvoje djece, a od otežavajućih okolnosti da je osuđivana, pri čemu je sud imao u vidu da je okrivljena osuđivana presudom starijeg datuma, zbog krivičnog djela koje nije istovrsno krivično djelo kao krivično djelo koje je okrivljenoj stavljeno na teret. Na strani okrivljenog A.Z. nije bilo ni olakšavajućih ni otežavajućih okolnosti. Cijeneći navedene olakšavajuće okolnosti, ocijenjeno je da prema okrivljenima nije potrebno izricanje efektivne kazne zatvora, da će se izricanjem uslovne osude na način kako je to predstavljeno u izreci presude prema okrivljenima u potpunosti postići svrha njenog izricanja i na taj način dovoljno uticati na iste da u buduće ne čine krivična djela. </span>
</p>
<p class="p5"></p>
<p class="p5">
<span>Odluka o troškovima zasniva se na odredbi čl. 229. ZKP-a i isti se odnose na troškove vještaka medicinske struke u ukupnom iznosu od 385,00 € (104,50 €, 82,50 €, 198,00) i troškove rada suda koji su određeni prema trajanju, složenosti krivičnog postupka i imovinskim prilikama optuženih.</span>
</p>
<p class="p5"></p>
<p class="p5">
<span>Na osnovu izloženog odlučeno je kao u izreci presude.</span>
</p>
<p class="p5"></p>
<p class="p8">
<span class="s1">OSNOVNI SUD U BARU</span>
</p>
<p class="p8">
<span class="s1">Dana 20.11.2012. godine</span>
</p>
<p class="p8"></p>
<p class="p6"></p>
<p class="p6">
<span class="s1">ZAPISNIČAR,									S U D I J A,</span>
</p>
<p class="p6">
<span class="s1">Milijana Minić 								    Goran Šćepanović</span>
</p>
<p class="p6"></p>
<p class="p6"></p>
<p class="p6">
<span class="s1">PRAVNA POUKA</span><span>: Protiv ove presude može se izjaviti žalba </span>
</p>
<p class="p6">
<span>Višem sudu u Podgorici u roku od 8 dana od dana prijema </span>
</p>
<p class="p6">
<span>pismenog otrpavka, preko ovog suda u dva primjerka.</span>
</p>
<p class="p5"></p>
<p class="p5"></p>
<p class="p5">
<span>DNA: - 1 x ODT</span>
</p>
<p class="p5">
<span>	- 1 x okrivljenima</span>
</p>
<p class="p5">
<span>	- 1 x braniocima</span>
</p>
<p class="p5">
<span>	- 1 x u spise</span>
</p>
<p class="p12"></p>


</body>