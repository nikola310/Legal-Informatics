<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 1.25in 1.0in 1.25in;}
.p1{margin-bottom:0.1388889in;text-align:end;hyphenate:auto;font-family:Arial;font-size:12pt;}
.p2{margin-bottom:0.1388889in;text-align:center;hyphenate:auto;font-family:Times New Roman;font-size:12pt;}
.p3{margin-bottom:0.1388889in;text-align:center;hyphenate:auto;font-family:Arial;font-size:12pt;}
.p4{margin-bottom:0.1388889in;text-align:justify;hyphenate:auto;font-family:Arial;font-size:12pt;}
.p5{text-align:center;hyphenate:auto;font-family:Arial;font-size:12pt;}
.p6{margin-bottom:0.1388889in;text-align:start;hyphenate:auto;font-family:Arial;font-size:12pt;}
.p7{margin-bottom:0.1388889in;text-align:center;hyphenate:auto;font-family:Arial;font-size:11pt;}
.p8{text-align:start;hyphenate:auto;font-family:Arial;font-size:12pt;}
.p9{margin-bottom:0.1388889in;text-align:start;hyphenate:auto;font-family:Calibri;font-size:12pt;}
.p10{text-align:start;hyphenate:auto;font-family:Times New Roman;font-size:12pt;}
.s1{font-weight:bold;}
</style>
<meta content="dragoje.jovic" name="author">
</head>
<body class="b1 b2">
<p class="p1">
<span>                K.br. 55/11</span>
</p>
<p class="p2">
<!--Image link to '0.png' can be here-->
</p>
<p class="p3">
<span>U IME CRNE GORE</span>
</p>
<p class="p4"></p>
<p class="p4">
<span>VIŠI SUD U PODGORICI, u vijeću sastavljenom od sudije Jović Dragoja, kao predsjednika vijeća i sudija Vuković Ranke i Pavlićević Miljane, kao članova vijeća, uz učešće namještenika suda Cupara Mile, kao zapisničara, u predmetu optuženog R.N., zbog krivičnog djela obljuba nad nemoćnim licem iz čl.205 st.2 u vezi st.1 Krivičnog zakonika, nakon održanog glavnog i nejavnog pretresa, dana 31.01.2013.godine, kome su prisustvovali zastupnik optužnice, Lakić Ljiljana, zamjenik Višeg državnog tužioca u Podgorici, optuženi, njegov branilac, Š.L., advokat iz P., i punomoćnik oštećene porodice Š.Lj., advokat iz P., donio je i dana 05.02.2013. godine javno objavio</span>
</p>
<p class="p5"></p>
<p class="p3">
<span>P R E S U D U</span>
</p>
<p class="p5"></p>
<p class="p5"></p>
<p class="p4">
<span>Optuženi R.N., zv. "N", od oca J. i majke Lj., rodjene L., rodjen ... godine u P., sa prebivalištem u P. – s. C.P., K.., fizički radnik, državljanin C.G., neoženjen, završio osnovnu školu, vojsku odslužio ... godine u K., lošeg imovnog stanja,</span>
</p>
<p class="p6">
<span>Na osnovu čl.373 tač.1 Zakonika o krivičnom postupku u vezi čl.18 st.1 Krivičnog zakonika</span>
</p>
<p class="p5"></p>
<p class="p3">
<span>OSLOBAĐA SE OD OPTUŽBE</span>
</p>
<p class="p4">
<span>Da je:</span>
</p>
<p class="p4"></p>
<p class="p4">
<span>U periodu od decembra 2008. godine do 26.oktobra 2009.godine, u selu K., u P., u neotklonjivoj stvarnoj zabludi, izvršio obljubu nad mldb. J.S., starom 17 godina, jer nije bio dužan i nije mogao da izbjegne zabludu u pogledu njenog zaostalog duševnog razvoja, usljed kojeg nije bila sposobna za otpor, na način što je u označenom periodu, u više navrata, u svojoj kući i u šumi, nakon što je prethodno sa oštećene J.S. skidao odjeću, stavljao svoj polni organ u polni organ oštećene, zadovoljavajući svoj polni nagon,</span>
</p>
<p class="p4">
<span>čime bi izvršio krivično djelo obljuba nad nemoćnim licem iz čl.205 st.2 u vezi st.1 Krivičnog zakonika.</span>
</p>
<p class="p4">
<span>Troškovi krivičnog postupka, u iznosu od 1.155,00 €, padaju na teret sredstava suda.</span>
</p>
<p class="p4">
<span>Zakonski zastupnik oštećene J.S. se, radi ostvarivanja imovinskopravnog zahtjeva za naknadu štete, upućuje na parnicu.</span>
</p>
<p class="p4"></p>
<p class="p3">
<span>O b r a z l o ž e n j e</span>
</p>
<p class="p7"></p>
<p class="p4">
<span>Više državno tužilaštvo u Podgorici, optužnicom Kt.br.214/10, od 08.03.2011.godine, koju je na glavnom pretresu zastupala pomenuti zamjenik, stavilo je na teret optuženom R. N. izvršenje krivičnog djela činjenično opisanog i pravno označenog kao u izreci presude.</span>
</p>
<p class="p4">
<span>Sud je, nakon saslušanja stranaka, po službenoj dužnosti isključio javnost za cijeli tok glavnog pretresa, radi zaštite interesa maloljetne oštećene J.S., te njenog ličnog i porodičnog života, a sva lica koja prisustvuju glavnom pretresu upozorio da kao tajnu čuvaju sve ono što su na pretresu saznala, te da odavanje tajne predstavlja krivično djelo.</span>
</p>
<p class="p4">
<span>Sud je u dokaznom postupku, u skladu sa zakonom, saslušao svjedoke R.D. i  R. S., predstavnika i članove komisije vještaka prof. dr S.M.,  psihijatra dr Ž.G. i psihologa B. S.-I., koji su na glavnom pretresu branili svoj nalaz i mišljenje, te je pročitao iskaz svjedoka J.R., izvod iz matične knjige rođenih na ime J.S. i izvod iz kaznene evidencije Područne jedinice Podgorica, broj 29-245/12-30600/2-4672 od 20.11.2012. godine.</span>
</p>
<p class="p4">
<span class="s1">Optuženi R.N. </span><span>je u svojoj odbrani naveo da živi, kao i oštećena S.J. u selu K., u zaseoku C.p., a ona u zaseoku B., te da su se upoznali početkom juna mjeseca 2008.godine, kada je kod njenog oca prskao loze. Nakon toga, obzirom da je sredstva za život obezbjedjivao obavljanjem fizičkih poslove na poljoprivrednim imanjima, on se često sa njom sretao, na imanju P., na kojem je kosio sijeno za svog rođaka R.T. Tamo su se bolje upoznali i on je prilikom tih susreta pitao koliko ima godina i ona mu je odgovorila da ima preko 18 godina, te je poslije toga stupio u seksualne odnose sa oštećenom od ljeta 2008. godine. Negdje u decembru 2008.godine optuženi je otišao kod roditelja oštećene, koje je poznavao kao mještane, sa namjerom da je zaprosi i tom prilikom oni su mu rekli da je ona „malo“ bolesna, da je bolest naslijedila od babe, i da bi pristali da je zdrava. Naglasio je da mu je oštećena rekla da ide u školu u koju idu ponavljači  i da tamo uči za frizera, ali mu nije konkretno rekla koja je to škola. Medjutim, njemu nije smetalo saznanje o bolesti oštećene, pa je u prisustvu njenih roditelja pitao: ”Bi li me uzela S.?”, na šta mu je ista odgovorila: ”Bi, ovoga momenta”, što su čuli i njeni roditelji. Nadalje je naveo da je nastavio da održava seksualne odnose sa oštećenom, na dobrovoljnoj osnovi, kako u kući gdje živi, tako i na drugim mjestima, kojih se ne sjeća, jer ih je dosta bilo, gdje je fizički radio i gdje bi oštećena dolazila. Tokom ljeta 2009.godine roditelji oštećene su počeli da mu prijete, i to najprije njena majka koja je govorila da će mu baciti sodu u oči, kuću zapaliti, tražeći da se “otkači” od njene kćerke. Isto to je radio i njen otac. Nakon svega što se desilo on je prestao da se javlja na telefonske pozive, ali nije uspio sa njom da prekine vezu, jer je dolazila u njegovu kuću, “razbijala” kuću nekoliko puta, ulazila kroz prozor koji je zazidao, ne bi li je spriječio u tome i uzimala mu je mobilni telefon. Nije htjela da mu vrati karticu na kojoj su bili  memorisani brojevi telefona ljudi kod kojih je radio, pa je morao da joj kupi mobilni telefon kako bi dobio natrag pomenutu karticu. Povremene seksualne odnose optuženi i oštećena su održavali sve do 26.10.2009. godine, kada mu je oštećena zapalila kuću, koju je zahvaljujući pomoći Opštine i mještana renovirao. Povodom navedenog događaja u kojem je optuženom sve izgorelo u kući, protiv oštećene je vođen postupak u kojem se nije pridružio krivičnom gonjenju i od tada više sa njom nije održavao kontakte. </span>
</p>
<p class="p4">
<span>Kroz odgovore na pitanja branioca je pojasnio da mu je prilikom upoznavanja oštećena djelovala kao da ima 20 godina, a to je zaključio na osnovu njene opšte tjelesne razvijenosti, razvijenosti grudi, kukova, te da ista nije bila nevina. Ističe, kao što je već rekao, da je sa oštećenom imao veliki broj susreta i seksualnih odnosa, kojom prilikom je puno razgovarao sa istom, ali da iz tih razgovora nije zaključio da je oštećena zaostala u razvoju, već ju je doživljavao kao punoljetnu i zdravu osobu. Imao je iskrenu namjeru da zasnuje bračnu zajednicu, što je i oštećena željela i jasno rekla one noći kada je optuženi bio u kući njenih roditelja. Naglasio je da su svi susreti sa oštećenom bili na njenu inicijativu, jer oštećena nije ni imala telefon  dok joj ga nije kupio optuženi i pretpostavlja da ga je zvala na njegov broj sa telefona koje je od drugih pozajmljivala. O bolesti oštećene, osim onoga što su mu saopštili njeni roditelji, ništa nije znao niti čuo i nije se pridružio krivičnom gonjenju protiv nje u postupku pred Osnovnim sudom u P., zato što je stvarno volio i želio da  sa istom ostvari bračnu zajednicu.</span>
</p>
<p class="p4">
<span>Odgovarajući na pitanja suda pojasnio je da joj je novac u iznosu od 5 ili 10 eura davao kako bi nadnoknadila vaučer koji je, po kazivanju oštećene, potrošila drugarici, te da to novčano davanje, nema nikakve veze sa njihovom vezom i seksualnim odnosima. Takodje je naveo da je otac oštećene zvao njegovu braću od stričeva, D. i S., i sa njima se svađao tražeći da optuženog odbiju od njegove kćerke. Nakon što je riješio da prekine kontakt sa oštećenom, ona ga je tražila, i kada bi ga našla, na njegovo odbijanje da sa istom ima seksualni odnos govorila mu je: ”Ako nećeš, vrištaću”. Takodje je istakao, da nikom nije govorio da ima seksualne odnose sa oštećenom, da je ista spavala kod njega kući po dva dana, da su je drugi gledali da dolazi kod njega, da je jednom brat oštećene dolazio po nju i  da ga je jednom prilikom ispred njegove kuće otac oštećene R. hvatao za vrat, zbog veze sa njom i da ih je tada razvojio njegov rođak D.</span>
</p>
<p class="p4">
<span class="s1">Svjedok J.R. </span><span>je pred istražnim sudijom naveo da sa suprugom D. ima dvoje djece i to sina S. i kćerku S. rođenu ... godine, koja je mlađa dvije godine od S. Navodi da je bio službenik MUP-a u vrijeme rođenja i odrastanja djece, tako da je S. pet razreda osnovne škole završila u školi ”S. P.”, s tim što je primjećeno da ista ima problem sa pamćenjem u trećem razredu. Tada je svjedok otišao u penziju i prešao da živi u zaseok B. u K., dok je njegova supruga ostala da živi  sa djecom u gradu i svo to vrijeme bili su u neprestanom kontaktu. Kako se stanje S. pamćenja pogoršalo, ista je sa majkom prešla da živi u K. gdje je završila šesti razred, dok je S. ostao da živi kod tetke gdje se i školovao. Po preporuci prijatelja, svjedok i njegova supruga su vodili S. na određene terapije kod dr. K. koja im je dala pismeno mišljenje i preporuku da S. treba da ide u specijalnu školu “...”, namijenjenu za djecu sa posebnim potrebama. U tom pravcu je i nadležno Ministarstvo donijelo odgovarajuće rješenje, tako da je S. sedmi razred završila u pomenutoj školi u kojoj je sa istom radio psiholog, ali je  naglasio da je sa odrastanjem S. sve više iskazivala potrebu da se udaljava od kuće, da krade mobilne telefone putem kojih je maltretirala ljude, što i danas čini, da je išla kod rođaka, gdje bi ostajala i uglavnom se uveče vraćala kući. Svoju kćerku S. svjedok bi opisao kao komunikativnu osobu koja se ne plaši ničega  i nije mu poznato da je ista imala bilo kakve veze, osim što je išla od kuće do kuće. Optuženog R.N., poznaje i zna da živi u susjednom selu, da je bez škole, da obavlja fizičke poslove da voli da popije i da stanuje u staroj trošnoj kući. Nekih 5-6 mjeseci prije paljenja kuće R.N., za šta je bila optužena kćerka svjedoka S. protiv koje je i vođen krivični postupak pred Osnovnim sudom u P., svjedok i njegova supruga su se razboljeli i bili operisani usled čega je popustila njihova kontrola nad S. U tom periodu je ista počela više da odsustvuje od kuće, a čak jedne noći nije ni došla kući. Sumnjajući da njegova kćerka ide kod N., svjedok je  poslije nekog vremena otišao i razgovarao  sa istim o tome. Napominje da je nekih 5-6 dana prije pomenutog razgovora N. došao kod svjedoka kući sa namjerom da isprosi S. Tom prilikom svjedok i njegova supruga su doslovno rekli N. da je S. bolesna djevojčica, da se ista liječi i da bi mogao da im pomogne ako bi im javio kada S. bude došla kod njega, na šta je N. odgovorio da sa istom nema nikakvog kontakta. Tada je N. predložio da mu daju S. na probu tri mjeseca, poslije kojih riječi je S. majka D. naglasila i ponovila da imaju problema sa istom, da je bolesna, da se liječi, da nema govora o nikakvoj ljubavi i tom prilikom dala je broj telefona N. tražeći da ih pozove ukoliko S. bude dolazila kod njega. Svjedok je imao saznanje da S. ide kod N., ali ne može vremenski da odredi od kad prije pomenutog razgovora to saznanje datira. Napominje da je istom prilikom N. rečeno da je S. maloljetna i da nije navršila 18 godina. Kada ista ne bi došla kući, porodica ju je tražila u kući N., gdje je nije nalazila i niko od rođaka N. im nije htio reći da je ista tamo. Nakon pola godine od pomenute prošnje S. je zapalila kuću N., kako svjedok pretpostavlja, iz određenog revolta. Za vezu između R.N. i svoje kćerke S. svjedok je saznao od inspektora policije povodom saslušanja koje je tada obavljeno vezano za paljenje kuće, a ne od S. koja svjedoku do dana današnjeg ništa nije govorila o tome. Kada je došao do tog saznanja on je podnio krivičnu prijavu, jer je uvjerenja da je R. N. mogao da zna da se radi o osobi koja je maloljetna, duševno zaostala, tim prije što je isti jedne noći uzeo pušku kako bi je otjerao iz kuće, te da su svi u selo to znali.</span>
</p>
<p class="p4">
<span>Odgovarjući na pitanje branioca svjedok je istakao da je optuženom rekao da je njegova kćerka S. bolesna, da se liječi i da nije sposobna za brak, ali i ne o kojoj se bolesti radi i smatra da istom to nije morao govoriti, jer je sa stanjem njegove kćerke S. upoznato čitavo selo. Ponavlja da je dvije godine prije pomenute prosidbe optuženi radio kod njega nešto oko loza i da se ne sjeća gdje je tada bila njegova kćerka, te da nakon paljenja kuće optuženog nema nikakva saznanja da li su optuženi i oštećena nastavili kontakt kakav su do tada imali. Dodaje da je cjelokupno dešavanje između optuženog i njegove kćerke S. prijavio nadležnim organima decembra 2009. godine, jer se nadao da će pomenuto ponašanje prestati i o tome je obavijestio i rođaka optuženog R.D.koji živi u istom selu.</span>
</p>
<p class="p4">
<span class="s1">Svjedok R.S.</span><span> je</span><span class="s1"> </span><span>pred istražnim sudijom naveo da je brat od strica optuženom N. R., da je za vezu optuženog sa oštećenom saznao nekih mjesec ipo dana prije nego što je optuženom zapaljena kuća, mada se kroz selo pričalo da isti sa oštećenom ima vezu. Navodi da oštećenu S. ne poznaje, da mu je N. rekao da ista ide u školu za frizere, da je istu samo jednom vidio i to kratko sa leđa kada mu se učinjela starijom od godina koje je imala. Svjedok napominje da na selo ne živi stalno, već u P. i da o svemu ovome ima štura saznanja. Zna da se kroz selo pričalo o vezi N. sa S., kao i da je jednom majka iste dolazila da je traži u kuću svjedoka, pa potom u kuću optuženog koja je udaljena 20 metara od kuće svjedoka što je vidjela i majka svjedoka Z. Kada je majka oštećene otišla, optuženi je došao i tada je svjedok bio pozvan telefonom od strane oca oštećene R., koji je tražio N., govoreći da ga ne može dobiti na telefon, na šta je svjedok rekao da je N. kraj njega i dao mu je telefon tako da su njih dvojica razgovarali. Nakon što je završio razgovor sa ocem oštećene, N. je na pitanje svjedoka ispričao istom o vezi sa oštećenom, da ista uči za frizera i da mu je oštećena rekla da je punoljetna. Sve navedeno se dešavalo krajem septembra mjeseca 2009. godine i dodaje da mu se čini da je prilikom razgovora sa ocem oštećene isti prijetio N., jer je nakon razgovora N. rekao da neće spavati kod kuće, jer ne želi da pravi probleme tu u “naše” kuće, na šta ga je svjedok pozvao da spava kod njega što je optuženi i učinio. Te večeri N. je svjedoku ispričao da je išao da prosi oštećenu, da mu je ona ukrala telefon, da je znala da mu razbije prozor i ulazi u kuću i da ga  traži po selu. Kada su narednog jutra svjedok i optuženi otišli do kuće istoga kako bi uzeli neki alat u kući optuženog je bila oštećena sakrivena iza jednog ormara, prethodno razbivši prozor na kući kroz koji je ušla. Optuženi ju je pozvao  po imenu, pa kada se svjedok okrenuo i krenuo put kuće ista se brzo udaljila. Na kraju dodaje da je uvjeren da N. nije mogao znati da je oštećena maloljetna i da ide u specijalnu školu, te da je, nakon što ju je vidio, mislio da ista ima preko 20 godina.</span>
</p>
<p class="p4">
<span class="s1">Svjedok R.D.</span><span> je pred istražnim sudijom naveo da je imao prilike da srijeće oštećenu, kojoj bi dao 20 i više godina, da istu nije mogao otjerati od kuće koliko je trčala za N. za kojeg zna da je radio kod oca oštećene. Napominje da je kasnije saznao da ista ide u školu “..” ispod Lj., da zna da je njena porodica imala sa istom problema jer je bježala od kuće i stalno se gubila, te da je uvjeren da ista nije proganjala samo N. već i druge muškarce po selu. Ističe da optuženi nije mogao znati da je oštećena maloljetna, a da ide u posebnu školu je mogao znati tek nakon što su mu to saopštili roditelji oštećene prilikom prosidbe. O duševnoj zaostalosti oštećene,  po uvjerenju svjedoka, nije mogao imati saznanje N., a to nije znao ni svjedok niti je mogao izvesti takav zaključak, osim da je ista problematična. Na kraju dodaje da su, kada je N. kuća zapaljena, inspektori istom rekli: ”E moj crni N., gdje se uhvati sa njom”, kao i da  mu je i sam svjedok govorio: ”N., miči se od nje, vidiš li da je selo na jade od nje.”</span>
</p>
<p class="p4">
<span>Iz</span><span class="s1"> sadržine Izvoda iz matične knjige</span><span> rođenih za mjesto C., proizilazi da je pod tekućim brojem … za …. godinu izvršen upis u Knjigu rođenih na ime J.S. dana …. godine.</span>
</p>
<p class="p4">
<span>Iz</span><span class="s1"> sadržine nalaza i mišljenja </span><span>tima vještaka medicinske struke u sastavu prof. dr S. M., mr. sci. med. Ž.G. i dipl. psiholog B.S.I., od 01.02.2011.godine, proizilazi da je, dana 27.01.2011.godine, izvršen neposredni pregled R.N., i da je u trenutku ispitivanja svjestan i orjentisan u prostoru i u vremenu prema sebi i drugim ljudima. Pažnja i njeni kvaliteti su očuvani i adekvatni. Pamćenje kako neposredno tako i dugoročno su očuvani i adekvatni. Riječ je o osobi intelektualnog funkcionisanja na nivou lake mentalne retardacije (fiziološka tupost), čiji nivo interesovanja odgovara njegovom intelektualnom statusu. Verbalno oskudan u odgovorima i vidno zapuštenog izgleda. Na testu je vidljiva i edukativna zapuštenost koja se ovakvim intelektualnim pontencijalima ima za posledicu jako loše postignuće na testovnom materijalu.</span>
</p>
<p class="p4">
<span>Na osnovu testa ličnosti riječ je o intrevertnoj osobi koja je distancirana od socijalne sredine kojoj pripada. Ta distanciranost je definisana i hendikepom koji ispitanik ima (intelektualna insuficijencija). Socijalne kontakte uspostavlja sa malim brojem ljudi i to su kontakti koje uspostavlja uglavnom kad kod nekog radi. Sa bližnjima takođe ne uspostavlja tešnje i prisnije emocionalne kontakte. Da je socijalno izdvojen iz sredine u kojoj živi govori i podatak da nije znao da je S.bolesna. Svoju vezu sa S. je shvatio kao ostvarenje želje da ima dom i porodicu. Poverljiv je u socijalnim kontaktima.</span>
</p>
<p class="p4">
<span>Na osnovu navedenog imenovani tim je zaključio da optuženi nije ispoljavao psihotične poremećaje, stečen je utisak da se radi o blagom stepenu duševne zaostalosti. Početni simptomi duševne zaostalosti su se manifestovali u vrijeme polaska u osnovnu školu kada je imao poteškoće u savlađivanju gradiva, posebno matematike, a u više navrata je ponavljao razred. Nije pokazivao simptome poremećaja ponašanja  u vrijeme adoloscencije  kao i u odrasloj dobi. Nivo socijalnih kontakata je redukovan, a prisutna je i socijalna zapuštenost. Psihološko testiranje je potvrdilo klinički aspekt duševne zaostalosti na nivou lake mentalne retardacije (fiziološka tupost), čiji nivo interesovanja odgovara njegovom intelektualnom statusu. Verbalno oskudan u odgovorima i vidno zapuštenog izgleda. Na osnovu testa ličnosti riječ je o introvertnoj osobi koja je distancirana od socijalne sredine kojoj pripada. Ta distanciranost je definisana i hendikepom koji ispitanik ima (intelektualna insufijencija). Socijalne kontakte uspostavlja sa malim brojem ljudi i to su kontakti koje uspostavlja uglavnom kad kod nekog radi. Osnovni poremećaj kod ovog duševnog stanja je poremećaj intelektualnih funkcija koje se zapažaju tokom školovanja u djetinstvu, kao što je slučaj sa okrivljenim, koji je ponavljao razrede u osnovnoj školi. Ove osobe barataju sa konkretnim mišljenjem, apstraktno mišljenje je poremećeno, a time i rasuđivanje i shvatanje koje je površno. Kongetivni, emocionalni i socijalni aspekti ličnosti su nedovoljno razvijeni i loše integrisani. Ovakve osobe zadovoljavaju svoje nagonske potrebe zbog intelektualnog deficit na površan način, bez dovoljnog uvida u posledice kao što je slučaj sa optuženim koji negira krivično djelo kojim se tereti navodeći da nije znao da J.S. je duševno zaostala osoba, a zbog fizičkih karakteristika nije ocijenio da se radi o maloljetnoj osobi.</span>
</p>
<p class="p4">
<span>Imajući u vidu navedeni nalaz stručni tim je dao svoje mišljenje da: okrivljeni spada u kategoriju duševno zaostalih osoba lakšeg stepena, ne pokazuje simptome trajnog duševnog oboljenja, privremene duševne poremećenosti i težeg duševnog poremećaja. Sposobnost da shvati značaj krivičnog djela koje mu se stavlja na teret, kao i njegova sposobnost da upravlja svojim sposobnostima u vrijeme izvršenja krivičnog djela su bile bitno smanjene. Imajući u vidu duševnu zaostalost okrivljenog mišljenja su da isti nije bio u stanju da shvati da je oštećena J.S. duševno zaostala osoba, jer se kod iste radi o duševnoj zaostalosti lakog stepena.</span>
</p>
<p class="p4">
<span>Neposredni pregled J.S. je obavljen 27.01.2012. godine i tom prilikom je konstatovano da  je S.J. rođena ... godine, i da ima završenu specijalnu školu za pomoćnog frizera. Rani psihomotorni razvoj je tekao usporeno (prohodala sa 1,5 godine, a progovorila sa 2,5 godine), enureza ili noćno mokrenje je trajalo do šeste godine. Upisana je u redovnu školu. Već u prvom razredu su počeli problem u učenju i ponašanju. Gradivo je bilo teško za nju, posebno matematika, teško je usvajala vaspitne norme, već je tada počela da ide od kuće, luta kažu roditelji. S. je 2006. godine kategorisana kao lice koje intelektualno funkcioniše na nivou lakše mentalne retrdacije sa izraženim afektivnim teškoćama. Shodno kategorizaciji upućena je na dalje školovanje u JU C.O.O. ”…” u P., gdje je završila školu po posebnom obrazovnom program. U tom centru je bila smještena  po internackom principu. I tu je bilo problema u S. ponašanju, bježala je iz Centra, uzimala na ulici mobilne telefone od prolaznika,  uzimala od druge djece stvari, ali i davala porodični nakit iz kuće djeci iz Centra. U porodičnoj anamnezi ne izdvaja se ništa indikativno. Roditelji su zbog ovakovog ponašanja i otišli da žive van grada u selo. Porodični odnosi su narušeni zbog ovakvog ponašanja ispitanice, roditelji su narušenog zdravlja, brat slabo održava kontakte sa porodicom zbog S. ponašanja. Kod ispitanice su izražene promjene u ponašanju, nekontrolisano je i bez objašnjenja, hiperkinetizam je vidljiv i u test situaciji stalno se vrpolji, pomjera, premješta.</span>
</p>
<p class="p4">
<span>S.je djelimično orjentisana u prostoru i u vremenu prema sebi i drugim osobama. Događaje interpretira hronologijom i kapacitetom koji ona može. Pažnja je hipervigilna. Pamćenje kako neposredno, tako i dugoročno je očuvano, ali definisano je njenim mogućnostima, oskudno je i događaje repetativno iznosi što jeste karakteristično za ovu vrstu poremećaja.</span>
</p>
<p class="p4">
<span>Testovna interpetacija pokazuje da je riječ o osobi čije je intelektualno funkcionisanje na nivou lakše mentalne retardacije. Nivo dostignut  u inelektualnom funkcionisanju kod ispitanice je nivo konkretnih operacija. Uspješnost u nekim predmetima, jeziku, je definisana repeticijom, odnosno ponavljanjem. Osobe koje funkcionišu na nivou lakše mentalne retardacije, neophodno je, da bi usvojili gradivo, ponavljanje mnogo puta. Usvajanje socijalnih normi i normi ponašanja je definisano njihovim intelektualnim pontecijalima. Nivo njenih interesovanja ne odgovara njenoj kalendarskoj dobi. Kao osoba ispitanica je izraženo sugestibilna, nepredvidljivog ponašanja, sa histeroidnim epizodama. Reaguje implusivno i kada je osujećena u bilo kojem pogledu reaguje burno sa velikim emocionalnim pražnjenjem. Socijalno je distancirana, ne druži se, jer ne razumije norme ponašanja, povučena je i submisivna. Ne može da se druži sa svojim vršnjacima dijelom i zbog toga što nema u okruženju vršnjaka, a i kad ih ima ne može da se druži sa njima, jer njen kalendarski uzrast ne odgovara njenom intelektualnom uzrastu i to je ometa i hendikepira u socijalnoj komunikaciji. Ona izgleda u kalendarskom uzrastu kao odrasla osoba, ali u mentalnom uzrastu je na nivou konkretnih operacija. Afektivna pražnjenja nastaju kao posledica osujećenja potreba, odnosno nemogućnosti da odloži zadovoljenje svojih potreba. Norme ponašanja teško usvaja ispitanica, jer joj ograničavaju kretanje i zadovoljenje potreba, a ona socijalne norme i ne razumije. Kod ovakvih poremećaja u intelektualnom funkcionisanju sugestibilnost je ometajuća osobina ličnosti jer nemaju kapacitete da izvrše selekciju  uticaja iz socijalne sredine, koje će prihvatiti, a koje odbaciti. Kod ispitanice nije razvijeno rasuđivanje  dobro-loše, što se smije, a šta se ne smije raditi. Poverljiva je, ekspresivna i neprilagođena u ponašanju.</span>
</p>
<p class="p4">
<span>Kao rezultat sprovedenog vještačenja navedeni tim vještaka je dao Mišljenje</span><span class="s1"> </span><span>da oštećena J.S. spada u kategoriju duševno zaostalih osoba blagog stepena (nivo lakšeg stepena mentalne retardacije). Pokazuje poremećaje ponašanja  na kongitivnom, afektivnom i socijalnom planu. Intelektualni deficit  oštećene spada u kategoriju trajnog duševnog stanja koji se odnosi i na period  kada je bila  eventualno žrtva izvršenog krivičnog djela (period od decembra 2008 do 26.10.2009).</span>
</p>
<p class="p4">
<span>Predstavnik tima vještaka prof. dr S.M., na glavnom pretresu u odnosu na primjedbe  punomoćnika oštećene porodice u vezi nalaza i mišljenja koji se odnosio na optuženog R.N. je naveo da je liječenje duševno zaostalih osoba  samo simptomatsko i ne u smislu poboljšanja njihovog intelektualnog kapaciteta, te da se sprovodi jedino ako ispoljavaju i druge vidove poremećaja ponašanja. U odnosu na primjedbu punomoćnika oštećene porodice u pogledu njihove ocjene da je u vrijeme izvršenja krivičnog djela optuženi R. N. bio u stanju bitno smanjene uračunjivosti, vještak je objasnio da ne postoji generalizovana neuračunjivost, uračunjivost ili bitno smanjena uračunjivost, već da se duševno stanje vještači na temelju izvršenog krivičnog djela u konkretno vrijeme, na šta ih obavezuje Zakonik o krivičnom postupku, odnosno Krivični zakonik. Kod pravne klasifikacije duševne poremećenosti postoje kategorije trajnih duševnih oboljenja, duševne zaostalosti, privremene duševne poremećenosti ili težih duševnih poremećaja. Osobe koje se nalaze u jednoj od pomenutih kategorija mogu biti uračunjive, bitno smanjeno uračunjive i neuračunjive, a to sve zavisi od konkretnog krivičnog djela i vremena kada je to krivično djelo počinjeno i to se u sudskoj praksi naziva parcijalana uračunjivost. Ako se uzme primjer duševno zaostale osobe lakšeg stepena, kao što je u konkretnom slučaju optuženi R.N., isti za krivično djelo krađe može biti uračunljiv, a isto tako i neuračuniv, ako su uz njegovo mentalno oštećenje prisutni i drugi duševni poremećaji, djelovanje alhohola ili čak neko psihotično ponašanje, što važi, čak i za trajna duševna oboljenja, kao što je šizofrenija. Šizofreni bolesnici, kao najteža kategorija, mogu biti neuračunjivi, a neuračunjivi su ako motivacija za krivično djelo direktno proizilazi iz psihopatoloških fenomena, sumanutih ideja ili zapovjednih halucinacija, dok bitno smanjeno uračunjivi mogu biti ako krivično djelo nije direktno psihopatološki motivisano pomenutim sumanutim sadržajem. Isto tako mogu biti i uračunjivi  kada se nalaze u fazi poboljšanja bolesti. U slučaju optuženog R.N., osporavan je od strane punomoćnika oštećene porodice i navedeni intelektualni deficit, pa je vještak B.S.I. dipl. psiholog na glavnom pretresu navela i pojasnila da  je okrivljeni R.N. testiran beta testom inteligencije koji je kao neverbalni test prilagođen za nepismene i spada u grupu lakših testova. Na osnovu postignuća na testu R.N. je definisan kao osoba sa lakšim blagim stepenom intelektualne insuficijencije. Mentalna retardacija ili duševna zaostalost je stanje zaustavljenog ili nepotpunog psihičkog razvoja koje se karakterise oštećenjem onih sposobnosti koje se pojavljuju tokom razvojnog perioda i koji doprinose opštem intelektualnom razvoju. Duševno zaostale osobe imaju stalni definicit intelektualnih funkcija koje se ne mogu poboljšati bilo kojom metodom liječenja. Njihovo funkcionisanje je u zaostajanju u smislu mišljenja, rasudjivanja i preovladava konkretno mišljenja nad apstraktnim, teško odvajaju bitno od nebitnog, koriste se stereotipnim ponašanjem i nedostaju im neka logička rješenja. Kod optuženog postoji stalni definicit intelektualne funkcije koji se ne može kasnije iskustveno ili na bilo koji drugi način nadoknaditi u potpunosti. Definicit inteligencije obično se otkriva u školi zavisno od stepena poremećaja prije ili kasnije mentalno lakše retardirane osobe imaju teškoća u savladavanju gradiva pa često više puta ponavljaju jedan isti razred što je u konkretnom slučaju i situacija sa okrivljenim, koji je 5 razred obnovio. U psihološkoj literaturi se objašnjava da lakše retardirane osobe steknu određenu kvalifikaciju, ali ne zahvaljujući svojim sposobnostima već vrlo često iz nekih drugih razloga. Kada je u pitanju prigovor koji se odnosio na sposobnost za služenje vojnog roka u starim pravilnicima Vojske onda Jugoslavije stoji da ispod prosječna intelegencija-lakša mentalna retardacija je bila kategorisana kao sposoban sa tačkom ograničenja koja podrazumijeva da se takve osobe stavljaju na služenje vojnog roka na primjer u pješadiji, kuhinji, poslužioci u tenku i drugim vidovima služenja vojnog roka koji ne podrazumijevaju specifične sposobnosti. </span>
</p>
<p class="p4">
<span>Odgovarajući na pitanje zastupnika optužbe, predstavnik tima  prof. dr S.M., je pojasnio da su  imali u vidu iskaze svjedoka, ali i optuženog koji nije negirao da je bio upoznat  od oca oštećene da je bolesna, te su pojasnili da je on to shvatio na površan način, odnosno upotrijebio je konkretno mišljenje ne shvatajući posledice samog čina i da je odnos ili obljuba sa hendikepiranom osobom krivično djelo. U suštini to znači da je u situacijama o kojima su govorili svjedoci, o čemu se i sam izjašnjavao - djelovao nagonski, a ne racionalno i sa shvatanjem svih posledica koje proizilaze iz jednog takvog odnosa. Tamo gdje je negirao postojanje pojedinih situacija u razgovoru sa njenim ocem, radilo se o njegovom odbrambenom mehanizmu i reagovanju koji je karakterističan i za debilne osobe. Isti je odnos prema činjenici da je oštećena maloljetna. On gleda njenu fizički konstituciju, odnosno da ona nije dijete, ali je nije posmatrao kao nekog ko nije dijete i nije bio u stanju da shvati da je oštećena duševno zaostala osoba, čak i da mu je to u razgovoru sa njim saopštio njen otac.</span>
</p>
<p class="p4">
<span>Na konstataciju punomoćnika oštećene porodice, koji je istakao da ostaje pri iznijetim primjedbama i da taj stav nije promijenio ni nakon neposrednog saslušanja i izjašnjenja članova tima vještaka, posebno naglašavajući da oni poistovjećuju pojmove koji za njega imaju različito značenje. Naime, ističe da se za optuženog koristi sintagma duševno zaostale osobe lakšeg stepena, a za oštećenu duševno zaostale osobe blagog stepena i termin blažeg zaostalog razvoja, pa je u vezi tih primjedbi predstavnik tima vještaka prof. dr S. M. je rekao da se radi o sinonima i pojasnio da po medjunarodnoj klasifikaciji duševnih bolesti F 70 govori se o lakoj mentalnoj retardaciji, a u engleskoj terminologiju upotrebljava se riječ „mai“ što znači blaga i u svim datim nalazima može se zaključiti da su to sinonimi, da se radi o blagoj, lakoj mentalnoj retardaciji, i to se nalazi u kategorizaciji duševno zaostalih osoba. </span>
</p>
<p class="p4">
<span>U vezi stava punomoćnika oštećene porodice, da se optuženi mogao nalaziti samo u stanju smanjene uračunljivosti i da se takav zaključak nameće kada se ima u vidu njegov iskaz koji je dao u drugom postupku pred Osnovnim sudom u P., u  svojstvu oštećenog, iz kojeg proizilazi da se  odlično sjećao pojedinih stvari koje ima u svom domacinstvu i u odnosu na svaku od njih označavao je i vrijeme njihovog nabavljanja, pa da mu zato nije jasno kako osoba koja tako dobro pamti može pripadati kategoriji osoba sa ovakvim funkcijama koje su u svom nalazu istakli kao tim vještaka, odgovorio je predstavnik tima prof. dr S.M., koji je skrenuo pažnju na stranu 4  psihološkog  nalaza, u 5 redu gdje se navodi "pamćenje kako neposredno tako i dugoročno su očuvani i adekvatni“ i podsjetio je da duševno zaostale osobe blagog stepena ponavljanjem mogu nevjerovatno pamtiti dogadjaj, iako su njihove druge psihičke funkcije, o kojima je bilo riječi oštećene.</span>
</p>
<p class="p4">
<span>Odgovarajući na pitanje suda predstavnik tima vještaka je pojasnio da je optuženi u nekim elementima krivičnog djela koje mu je stavljeno na teret, bio svjestan, a to  je, da je imao polni odnos sa oštećenom kao ženskom osobom i to bez nasilja, da je bio svejstan vremena, mjesta i toga da se sastajao sa oštećenom, ali nije bio svjestan da se radi o duševno zaostaloj osobi, te smatraju da optuženi nije mogao shvatiti da se radi o duševno zaostaloj osobi, zbog razloga koji su već navedeni, ne samo u vezi te, nego i okolnosti koja se tiče životne dobi oštećene. </span>
</p>
<p class="p4">
<span>Dakle, na osnovu pojedinačno analizirane odbrane optuženog proizilazi da je od decembra 2008. do oktobra 2009.godine održavao seksualne odnose sa oštećenom J. S., koju je u junu 2008. godine upoznao u selu K. u kome žive u različitim zaseocima. Sud je, na osnovu izvoda iz matične knjige rođenih za oštinu C. ,F utvrdio da je J. S. upisana ....godine, pod brojem .., pa kada se ta činjenica dovede u vezu sa vremenom radnje izvršenja predmetnog krivičnog djela, onda se izvodi zaključak da je oštećena u tom periodu bila maloljetna, obzirom da nije navršila 18 godina života. </span>
</p>
<p class="p4">
<span>Sud je na osnovu nalaza i mišljenja tima vještaka neuropsihijatrijsko-psihološke struke utvrdio da oštećena J.S. spada u kategoriju duševno zaostalih osoba blažeg stepena (nivo lakšeg stepena mentalne retardacije) sa poremećajima ponašanja na kongitivnom, afektivnom i socijalnom planu. Zaključak o dokazanosti te činjenice ukazuje da se oštećena u vrijeme izvršenja djela nalazila u takvom stanju u kome je bila psihički nemoćna da prihvati obljubu po svojoj slobodnoj volji, ali je poznato da i pristanak na obljubu lica koja se nalaze u takvom stanju, pa i davanje inicijativne na vršenje obljube ne isključuje postojanje ovog krivičnog djela, tako da se optuženi, za slučaj ispunjenja ostalih uslova,  ne bi ni mogao pozivati na činjenice koje je, inače, u vezi tih okolnosti isticao u svojoj odbrani (...da je svaki seksualni odnos imao sa njom na dobrovoljnoj osnovi, pa i kada je zbog navedenog događaja prekinuo kontakte sa njom, ona bi  mu, kada bi ga našla, govorila u vezi seksulanog odnosa koji je odbijao "ako nećeš, vrištaću".). </span>
</p>
<p class="p4">
<span>Takodje je poznato, da izvršilac ovog krivičnog djela može biti samo ono lice čiji umišljaj obuhvata svijest, izmedju ostalog, da se obljuba vrši korišćenjem stanja nemoći drugog lica, pa kako se tokom postupka pojavila sumnja da je smanjena uračunljivost optuženog, sud je tu činjenicu, koja se odnosi na njegovo duševno stanje, provjeravao angažovanjem vještaka odgovarajuće struke. S tim vezi, sud je na osnovu nalaza i mišljenja istog tima vještaka  utvrdio da optuženi nije bio potpuno uračunljiv, nego se zbog zaostalog duševnog razvoja nalazio u stanju bitno smanjene uračunljivosti, usljed koje se našao u zabludi o biću krivičnog djela, odnosno jednoj od okolnosti koja ulazi u zakonski opis krivičnog djela koje mu je stavljeno na teret podnijetim optužnim aktom. U ovom trenutku se treba podsjetiti, da su svijest i volja elementi koji se pojavljuju kao odlučujući pri utvrdjivanju uračunljivosti i osnovni elementi u pojmu vinosti, koja se iscrpljuje u svoja dva osnovna oblika, u umišljaju i nehatu, te da predmetno krivično djelo može biti izvršeno samo sa umišljajem, što znači da i otklonjiva stvarna zabluda isključuje krivicu, jer po zakonu nije propisana odgovornost za njegovo nehatno izvršenje. Dakle, dok se kod uračunljivosti postavlja pitanje da li je izvršilac uopšte mogao biti svjestan značaja svog djela i da li je uopšte mogao upravljati svojim postupcima u vrijeme izvršenja djela, dotle se kod vinosti traži odgovor na pitanje da li je učinilac bio svjestan odredjenog krivičnog djela i da li je to djelo htio ili pristao na njegovo izvršenje. Zato je i predstavnik tima vještaka podsjetio da uračunljivost nije generalna, nego se može mijenjati i da se procjenjuje samo za odredjeno djelo i za odredjeno vrijeme. Pomenuo je i primjere u kojima je naveo slučajeve neuračunljivih osoba koje u  pojedinim trenucima mogu odgovarati za neka krivična djela (npr. šizofreni bolesnici kao najteža kategorija mogu biti neuračunljivi kada motivacija za krivično djelo direktno proizilazi iz psihopatoloških fenomena, sumanutih ideja ili zapovjednih halucinacija, a mogu biti bitno smanjeno uračunljivi kada krivično djelo nije direktno psihopatološki motivisano pomenutim sumanutim sadržajem, kao i uračunljivim u odnosu na određeno krivično djelo kada ga izvrše u fazi poboljšanja bolesti. U pravnom smilsu to bi značilo, kada bi takvi učinioci izvršili više krivičnih djela u sticaju, u odnosu na neka bi mogli biti uračunljivi, a u odnosu na druga neuračunljivi). </span>
</p>
<p class="p4">
<span>Naglasio je i pojasnio, zajedno sa psihologom, zbog čega optuženi kao osoba bitno smanjene uračunljivosti u vrijeme izvršenja djela usled zaostalog duševnog razvoja nije bio u stanju da shvati da je oštećena J.S. duševno zaostala osoba. Oni su to najubjedljivije razjasnili kroz odgovore na primjedbe punomoćnika oštećene porodice i njegove tvrdnje da je o tome imao saznanje od oca oštećene, te su naveli okolnosti koje ukazuju da to optuženi nije bio u stanju da shvati, čak i da mu je najdirektnije spominjano u razgovorima i situacijama koje je naveo u svom iskazu otac oštećene. Vještak psiholog je pojasnila da duševno zaostale osobe imaju stalni deficit intelektualnih funkcija koje se ne mogu poboljšati bilo kojom metodom liječenja, da kod njihovog mišljenja, rasudjivanja, preovladava konkretno nad apstraktnim mišljenjem, da teško odvajaju bitno od nebitnog, da se koriste stereotipnim rješenjima i da im nedostaju neka logička rješenja, kao i da se taj stalni deficit intelektualne funkcije ne može kasnije u potpunosti nadoknaditi ni iskustveno ni na bilo koji drugi način. U kojoj mjeri su te njegove funkcije narušene najilustrativnije govori njegovo ponašanje nakon saznanja da je oštećena bolesna, kada je i pored te činjenice prosi u prisustvu njenih roditelja i želi da živi zajedno sa njom, te nastavlja održavanje tih odnosa, sve dok mu nije zapalila kuću u kojoj je živio. Inače, mentalna retardacija ili duševna zaostalost je stanje zaustavljenog ili nepotpunog psihičkog razvoja, koje se karakteriše oštećenjem onih sposobnosti koje se pojavljuju tokom razvojnog perioda i doprinose opštem intelektualnom razvoju. </span>
</p>
<p class="p4">
<span>U stvari, na primjeru optuženog se najbolje razumije zbog čega ne treba poistovjećivati svijest o stvarnim obilježjima krivičnog djela sa mogućnošću shvatanja stvarnog značaja djela. U pravnom smislu, u prvom slučaju se radi o psihičkom odnosu učinioca koji se izražava u svijesti o stvarnim obilježjima djela, dok drugi slučaj pretpostavlja odredjeno duševno stanje učinioca koje mu omogućava da pravilno shvati značaj djela. Upravo optuženi, kao što je sud već naveo, na subjektivnom planu, nije bio potpuno uračunljiv, nego se nalazio u stanju bitno smanjene uračunljivosti, zbog zaostalog duševnog razvoja usljed kojeg je bio doveden u zabludu o biću krivičnog djela, odnosno jedne od okolnosti koja ulazi u zakonski opis krivičnog djela stavljenog mu na teret. A, stvarna zabluda o biću krivičnog djela postoji onda kada kod učinioca ne postoji svijest o bilo kojoj stvarnoj okolnosti koja ulazi u biće krivičnog djela i ona se može odnositi samo na jednu stvarnu okolnost, koja čini obilježje krivičnog djela, ukoliko je to odlučujuće za postojanje tog krivičnog djela. U konkretnom slučaju, postoji neotklonjiva stvarna zabluda, ako učinilac nije bio svjestan da je oštećena osoba zaostalog duševnog razvoja, zato što se onda ne može ni izvesti zaključak da je u pomenutom periodu koristio to njeno stanje radi vršenja obljube. Prema tome, ne može optuženi sa takvim stanjem psihičkih funkcija biti dužan da ima pravilnu predstavu o toj okolnosti, niti je mogao izbjeći zabludu u pogledu te stvarne okolnosti koja predstavlja obilježje bića krivičnog djela, pa samim  tim u nedostatku krivice nije ni mogao biti oglašen krivim za izvršenje krivičnog djela obljuba nad nemoćnim licem iz čl.205 st.2 u vezi st.1 Krivičnog zakonika, jer je to djelo učinio u neotklonjivoj stvarnoj zabludi.</span>
</p>
<p class="p4"></p>
<p class="p4">
<span>Kako nije krivično djelo ono koje je učinjeno u neotklonjivoj stvarnoj zabludi, to je sud optuženog R.N., na osnovu čl.373 tač.1 Zakonika o krivičnom postupku u vezi čl.18 Krivičnog zakonika oslobodio od optužbe da je izvršio krivično djelo koje mu je podnijetim optužnim aktom stavljeno na teret.</span>
</p>
<p class="p4"></p>
<p class="p4">
<span>Sud nije saslušao oštećenu J.S. u svojstvu svjedoka, zato što su u svom nalazu i mišljenju, kao i prilikom njegove odbrane kroz riječi svojih predstavnika iz tima vještaka, istakli, da ona zbog smetnji u pamćenju nije u stanju da na validan način rekonstruiše događaj i da je zbog oštećenih intelektualnih funkcija u stanju da samo odgovara na jednostavna pitanja, kao i da ne može u potpunosti shvatiti značaj svih zakonskih obaveza koje se tiču dužnosti svjedočenja. Sa druge strane, uopšte i nije bilo sporno, da je u tom periodu sa njom optuženi održavao seksualne odnose, kao i da je od strane njenih roditelja upozoravan da je ona bolesna.</span>
</p>
<p class="p4"></p>
<p class="p4">
<span>Sud je odbio predlog punomoćnika oštećene porodice za novim vještačenjem koje bi bilo povjereno "psihijatrijskoj bolnici u Kotoru", zato što su na sve njegove primjedbe predstavnik i članovi odgovorili stručno, jasno i potpuno razumljivo, uz primjenu njihovih znanja iz oblasti psihologije, psihijatrije i neuropsihijatrije, pa su očigledno nakon njegovog neposrednog pregleda izveli zaključak o duševnoj zaostalosti optuženog, čiji je klinički aspekt potvrđen i kroz psihološko testiranje. Sa istom takvom sigurnošću i pouzdanošću je utvrđeno i postojanje zaostalog duševnog razvoja kod oštećene J.S.</span>
</p>
<p class="p4"></p>
<p class="p4">
<span>Sud je cijenio i ostale izvedene dokaze, pa je ocijenio da njihovi rezultati nijesu od značaja za donošenje drugačijih činjeničnih zaključaka u vezi ovog krivičnopravnog događaja, niti se odnose na utvrđivanje odlučnih činjenica i izvođenje zaključaka o njihovoj dokazanosti.</span>
</p>
<p class="p4"></p>
<p class="p4">
<span>U skladu sa čl.230 Zakonika o krivičnom postupku, troškovi krivičnog postupka u iznosu od 1.155,00 €, koji se odnose na nagradu za rad sudskim vještacima - članovima komisije vještaka, prof. dr M.S. (440,00 €), dr G.Ž. (440,00 €) i S.I. B. (275,00 €), padaju na teret sredstava suda. Ovjde je i za napomenuti da sud nije odlučio o zahtjevu za naknadu troškova punomoćnika oštećene porodice, Š.Lj., advokata iz P., jer je, u skladu sa čl.231 Zakonika o krivičnom postupku, nagradu i nužne izdatke punomoćnika oštećenog dužno da plati zastupano lice, te se isti ne isplaćuju iz sredstava suda.</span>
</p>
<p class="p4">
<span>U skladu sa čl.239 st.3 Zakonika o krivičnom postupku, sud je zakonskog zastupnika oštećene J.S. uputio da imovinskopravni zahtjev za naknadu štete u cjelini ostvaruje u parničnom postupku.</span>
</p>
<p class="p5">
<span>VIŠI SUD U PODGORICI                                                                                                                                   Dana 05.02.2013. godine</span>
</p>
<p class="p5"></p>
<p class="p8">
<span>ZAPISNIČAR				        PREDSJEDNIK VIJEĆA-SUDIJA                                                 Mila Cupara s.r.		                                                   Dragoje Jović s.r.</span>
</p>
<p class="p8"></p>
<p class="p8"></p>
<p class="p6">
<span>Pravna pouka: protiv ove presude može se izjaviti žalba Apelacionom sudu Crne Gore, preko ovog suda, u roku od 15 dana od dana dostavljanja prepisa presude.</span>
</p>
<p class="p6"></p>
<p class="p5">
<span>Za tačnost prepisa</span>
</p>
<p class="p5">
<span>ovjerava namještenik suda </span>
</p>
<p class="p5">
<span>Mila Cupara</span>
</p>
<p class="p5"></p>
<p class="p9"></p>
<p class="p10"></p>


</body>