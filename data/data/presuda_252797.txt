<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.window1{background:#fff; margin:0 auto;width:210mm;}
.page1{ background:#fff; margin:0 1.0in;padding-top:20px;}
.span1{;font-size:11pt}
.span2{color:#000000}
</style>
</head>
<body class="b1" style="background: #aaa;">
<div class="window1">
<div class="page1">
<p>&nbsp;</p>
<p>&nbsp;</p>
<p>&nbsp;</p>
<p style="text-align:right">
<span class="span1"></span>
</p>
<p>&nbsp;</p>
<p>&nbsp;</p>
<p style="text-align:right">
<span>K. br. 298/17 </span>
</p>
<p>&nbsp;</p>
<p style="text-align:center;">
<span>U IME CRNE GORE</span>
</p>
<p>&nbsp;</p>
<p>
<span>Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog N. S. iz Podgorice, zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon javnog glavnog pretresa održanog 16</span><span>.05.2017. godine, u prisustvu državne tužiteljke J. P. i okrivljenog, istog dana izrekao je i objavio</span>
</p>
<p>&nbsp;</p>
<p>&nbsp;</p>
<p style="text-align:center;">
<span>P R E S U D U</span>
</p>
<p>&nbsp;</p>
<p>&nbsp;</p>
<p>
<span>Okrivljeni: N. S., JMB ............., od oca K. i majke D., rođene G., rođen .. ..19.. godine u Ž., sa prebivalištem u Pg - ul. Z. J. br. ..., državljanin Crne Gore, razumije crnogorski jezik, koji je i njegov jezik, penzioner, oženjen, otac dvoje djece, pismen, završio srednju zanatsku školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.</span>
</p>
<p>&nbsp;</p>
<p>&nbsp;</p>
<p style="text-align:center;">
<span>Kriv je</span>
</p>
<p>&nbsp;</p>
<p>
<span>Što je:</span>
</p>
<p>
<span>Dana 11. oktobra 2016. godine u Podgorici, u porodičnoj kući u ul. Z. J. br. 257, svjestan svog djela, čije izvršenje je htio i znajući da je njegovo djelo zabranjeno, suprotno čl. 4 st. 3 tač. 1, čl. 5 st. 2 i čl. 12 st. 1 Zakona o oružju, neovlašćeno držao vatreno oružje - pištolj marke "Crvena zastava", model 88, kalibra 9 mm PARA, fabričkog broja 47466, koji je nabavio bez odobrenja za nabavku oružja, koji je držao u spavaćoj sobi u drvenom sanduku, u čemu je otkriven istog dana kada je navedeno oružje pornađeno od strane službenika Uprave policije - Centra bezbjednosti Podgorica,</span>
</p>
<p>&nbsp;</p>
<p>
<span>- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.</span>
</p>
<p>&nbsp;</p>
<p>
<span>Pa mu sud za navedeno krivično djelo primjenom&nbsp; čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče</span>
</p>
<p>&nbsp;</p>
<p style="text-align:center;">
<span>USLOVNU OSUDU</span>
</p>
<p>&nbsp;</p>
<p>
<span>Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.</span>
</p>
<p>&nbsp;</p>
<p>
<span>Na osnovu čl. 75 Krivičnog zakonika Crne Gore prema okrivljenom se izriče:</span>
</p>
<p>&nbsp;</p>
<p style="text-align:center;">
<span>MJERA BEZBJEDNOSTI</span>
</p>
<p style="text-align:center;">
<span>ODUZIMANjE PREDMETA</span>
</p>
<p>&nbsp;</p>
<p>
<span>Oduzima se od okrivljenog vatreno oružje - pištolj marke "Crvena zastava", model 88, kalibra 9 mm PARA, fabričkog broja 47466, kao predmet upotrijebljen u izvršenju krivičnog djela.</span>
</p>
<p>&nbsp;</p>
<p>
<span>Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.</span>
</p>
<p>&nbsp;</p>
<p>&nbsp;</p>
<p style="text-align:center;">
<span>O b r a z l o ž e nj e</span>
</p>
<p>&nbsp;</p>
<p>&nbsp;</p>
<p>
<span>Optužnim predlogom Osnovnog državnog tužilaštva Kt. br. 1313/16 od 25.04.2017. godine, okrivljenom N. S. je stavljeno na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore. Zastupnica optužbe je na glavnom pretresu izmijenila činjenični opis dispozitiva optužnog predloga na način kako je to predstavljeno u izreci presude, dok je u završnoj riječi ostala u cjelosti pri izmijenjenom optužnom predlogu i predložila sudu da okrivljenog oglasi krivim i osudi u skladu sa zakonom, </span><span>kao i da shodno čl. 75 KZ CG imenovanom izrekne mjeru bezbjednosti oduzimanje predmeta - predmetnog pištolja.</span>
</p>
<p>
<span>Okrivljeni</span><span> je u odbrani datoj u prethodnom postupku i na glavnom pretresu saglasno u bitnom naveo da ga je Ž. S., kojeg poznaje i sa kojim je prijatelj 30 godina, negdje 2012. ili 2013. godine zamolio da mu pričuva pištolj, jer mu je kako je naveo prijetila opasnost. On je to prihvatio, pa je Ž. kod njega u stan, u ul. Z. J., donio jedan pištolj marke "Crvena zastava", 9mm, i dva okvira koja su bila prazna. Pištolj je smjestio u drveni sanduk koji se nalazi u njegovoj spavaćoj sobi, a u kojem se nalaze isključivo njegove stvari. Ž. mu je tada rekao da će za mjesec - dva doći da uzme svoj pištolj, međutim on to nije učinio. Jednom prilikom je i podsjetio Ž. da mu je pištolj u njegovom stanu i da treba da ga uzme. Ž. to nije učinio ni do trenutka kada je policija izvršila pretres u njegovom stanu u Pg, a on se tada nalazio na Ž., pa su pretresu prisustvovali njegova supruga M. i sin L. Kad je saznao da se vrši pretres nazvao je L., i saopštio mu gdje se ovaj pištolj nalazi. Nema izdat oružni list za bilo koju vrstu oružja, i zaista mu nije bilo poznato da ne smije uzeti na čuvanje ovaj pištolj, a Ž. mu je saopštio da je taj pištolj legalan, odnosno da za njega ima dozvolu. Na glavnom pretresu je dodao da mu je Ž. kada mu je predao pištolj rekao da je taj pištolj gotovo nov, jer iz istog nije ispalio nijedan metak, a rekao mu je i da ga je kupio devedesetih godina u prodavnici oružja "Sport" koja se nalazila kod stadiona i da za isti ima dozvolu. Ovaj pištolj nije nigdje nosio i isti je stalno stojao zaključan u jednom drvenom kovčegu u njegovoj spavaćoj sobi. U završnoj riječi je naveo da se kaje što je došlo do izvršenja ovog krivičnog djela i zamolio je sud da prilikom donošenja odluke ima u vidu da je imao hirušku intervenciju na glavi i da je lošeg zdravstvenog stanja.   </span>
</p>
<p>
<span>Sud je u dokaznom postupku na saglasan predlog stranaka pročitao iskaz svjedoka Ž. S. dat u prethodnom postupku pred državnim tužiocem na zapisniku o saslušanju svjedoka Kt. br. 1313/16 od 03.04.2017. godine, pročitao zapisnik o pretresanju stana i drugih prostorija UP CB Podgorica Ku. br. 692/2016 od 11.10.2016. godine, pročitao potvrdu o privremeno oduzetim predmetima UP CB Podgorica Ku. br. 692/2016 od 11.10.2016. godine, pročitao dopis Ministarstva Unutrašnjih poslova - PJ za upravne unutrašnje poslove broj 09-220/16-18556/2 od 25.08.2016. godine, na saglasan predlog stranaka pročitao izveštaj o balističkom vještačenju Forenzičkog centra br. 1641-1/17 od 12.04.2017. godine, izvršio uvid u fotodokumentaciju Uprave policije - Centar bezbjednosti </span><span>Podgorica br. 59-28-244-2701/2180 od 11.10.2016. godine, izvršio uvid u pištolj marke "Crvena zastava", model 88, kalibra 9mm PARA, fabričkog broja 47466, te pročitao izvod iz registra kaznenih evidencija Ministarstva pravde KE 714/2017 od 05.05.2017. godine.</span>
</p>
<p>
<span>Svjedok Ž. S. je u iskazu datom u prethodnom postupku, a koji je na saglasan predlog stranaka pročitan na glavnom pretresu, u bitnom naveo da Ne. S. poznaje dugi niz godina, te da je davno, sigurno prije 25 godina, kupio pištolj marke "Crvena zastava", cal. 9 mm, u jednoj prodavnici koja je bila ispod stadiona u Pg, i isti je uredno prijavio i za njega dobio oružni list. Nakon izvjesnog vremena shvatio je da pištolj nije u ispravnom stanju, pa nije znao šta će sa tim pištoljem, jer mu nije trebao takav, pa ga je ponudio N. S., koji ga je uzeo i rekao mu da će ga popraviti, te od tada nije više u posjedu tog pištolja, a predao mu ga je sigurno prije 20 godina. N. živi na Ž., u nekom zabačenom mjestu, pa mu je zato i ponudio ovaj pištolj, jer u toj kući na Ž. često bude sam, pa ako mu bude potreban za ličnu sigurnost i bezbjednost. Negdje u poslednjih 7-8 godina pitao je N. šta je bilo sa tim pištoljem i da li ga je popravio, a on mu je odgovorio da je taj pištolj izgubio negdje na ratištu. Iz tog razloga je iznenađen otkud je ovaj pištolj nađen u njegovoj kući, odnosno stanu. Nije tačno da je u bilo kojem trenutku bio ugrožen, pa da je iz tog razloga dao pištolj N., kao ni da ga je dao da mu ga pričuva, već je bilo ovako kako je naveo. Nakon što su mu pokazane slike pištolja koji je pronađen u N. stanu, potvrdio je da je to njegov pištolj za koji je imao izdat oružani list i koji je dao N. S.  </span>
</p>
<p>
<span>Iz zapisnika o pretresanju stana i drugih prostorija UP CB Podgorica Ku. br. 692/2016 od 11.10.2016. godine utvrđeno je da su ovlašćeni policijski službenici navedenog dana, prilikom pretresanja stana N. S. u Pg u ulici Z. J. br. ..., pronašli pištolj marke CZ - PARA, cal. 9 mm, fab. br. 47466 sa jednim okvirom bez municije.  </span>
</p>
<p>
<span>Iz potvrde o privremeno oduzetim predmetima UP CB Podgorica Ku. br. 692/2016 od 11.10.2016. godine, sud je utvrdio da su ovlašćeni policijski službenici navedenog dana od M. S. privremeno oduzeli pištolj marke CZ - PARA, cal. 9 mm, fab. br. 47466 sa jednim okvirom bez municije.</span>
</p>
<p>
<span>Iz dopisa Ministarstva Unutrašnjih poslova - PJ za upravne unutrašnje poslove broj 09-220/16-18556/2 od 25.08.2016. godine, proizlilazi da lice N. S., ne posjeduje oružje koje je registrovano kod navedenog organa, kao i da je Ž. S. evidentiran kao vlasnik vatrenog oružja, pištolja marke "Zastava" fab. br. 47466, za koji posjeduje oružni list br. evidencije 751/93 sa rokom važenja do 22.07.2003. godine. </span>
</p>
<p>
<span>Iz izveštaja o balističkom vještačenju Forenzičkog centra br. 1641-1/17 od 12.04.2017. godine, utvrđeno je da je na vještačenje dostavljen pištolj marke "CZ", model 88, kalibra 9 mm, fabričkog br. 47466, da se radi o poluautomatskom vatrenom oružju, kratke cijevi, te da je isti ispravan.</span>
</p>
<p>
<span>Uvidom u fotodokumentaciju Uprave policije - Centar bezbjednosti Podgorica br. 59-28-244-2701/2180 od 11.10.2016. godine, utvrđeno je da je na deset fotografija prikazan</span><span> pronađeni predmetni pištolj i mjesto njegovog pronalaska.</span>
</p>
<p>
<span>Uvidom u pištolj marke "Crvena zastava", model 88, kalibra 9 mm PARA, fabričkog broja 47466, </span><span>sud je utvrdio da se radi o oružju koje je bilo </span><span>predmet</span><span> balističkog vještačenja.</span>
</p>
<p>
<span>Nakon savjesne ocjene svakog dokaza pojedinačno i svih dokaza zajedno, dovodeći ih u vezu sa odbranom okrivljenog, sud je na nesumnjiv način utvrdio da je okrivljeni N. S. </span><span>dana 11. oktobra 2016. godine u Pg, u porodičnoj kući u ul. Z. J. br. 257, suprotno čl. 4 st. 3 tač. 1, čl. 5 st. 2 i čl. 12 st. 1 Zakona o oružju, neovlašćeno držao vatreno oružje - pištolj marke "Crvena zastava", model 88, kalibra 9 mm PARA, fabričkog broja 47466, koji je nabavio bez odobrenja za nabavku oružja, koji je držao u spavaćoj sobi u drvenom sanduku, u čemu je otkriven istog dana kada je navedeno oružje pronađeno od strane službenika Uprave policije - Centra bezbjednosti Podgorica.</span>
</p>
<p>
<span>Činjenično stanje sud je utvrdio iz odbrane okrivljenog koji je na glavnom pretresu priznao da je učinio predmetno krivično djelo i svoju krivicu, navodeći da je predmetni pištolj, koji mu je prije više godina dao prijatelj Ž. S., držao u drvenom sanduku u svojoj </span><span>spavaćoj sobi, da je samim tim isti nabavio bez odobrenja za nabavku oružja, te da je isti policija prilikom pretresa njegovog stana pronašla i oduzela. Odbranu okrivljenog u ovom dijelu sud je prihvatio kao istinitu, jer je ista potvrđena svim materijalnim dokazima, odnosno </span><span>zapisnikom o pretresanju stana i drugih prostorija iz kojeg je utvrđeno da je prilikom pretresanja stana okrivljnog, u Pg u ulici Z. J. br. ..., dana 11.10.2016. godine,  pronađen pištolj marke CZ - PARA, cal. 9 mm, fab. br. 47466, sa jednim okvirom bez municije, koji je privremeno oduzet o čemu je izdata potvrda o privremenom oduzimanju predmeta, </span><span>a prilikom čijeg pronalaska i oduzimanja je sačinjena i fotodokumentacija u koju je sud izvršio uvid. Takođe, odbrana okrivljenog je potvrđena i iskazom svjedoka Ž. S. koji je naveo da je predmetni pištolj njegovo vlasništvo, da je za isti imao izdat oružni list, ali da je navedeni pištolj dao okrivljenom i da od tada više nije u posjedu istog. Sud je prihvatio iskaz ovog svjedoka, imajući u vidu da je isti saglasan sa odbranom okrivljenog u pogledu činjenice da je predmetni pištolj bio vlasništvo svjedoka Ž. S. i da ga je isti predao okrivljenom, a pored navedenog iskaz ovog svjedoka je u tom dijelu potvrđen i dopisom Ministarstva unutrašnjih poslova - PJ za upravne unutrašnje poslove broj 09-220/16-18556/2 od 25.08.2016. godine. </span><span>Iz izveštaja o balističkom vještačenju Forenzičkog centra br. 1641-1/17 od 12.04.2017. godine</span><span class="span2"> koji je sud u potpunosti prihvatio kao jasan, objektivan i stručan, utvrđeno je da je predmetno oružje, koje je kritičnom prilikom oduzeto od okrivljenog, i u koje je sud na glavnom pretresu izvršio uvid, poluautomatsko kratkocijevno vatreno oružje, odnosno </span><span>pištolj marke "CZ", model 88, kalibra 9 mm, fabričkog br. 47466</span><span class="span2">, koji je ispravan</span><span>.</span>
</p>
<p>
<span class="span2">Članom 4 st. 3 tač. 1 Zakona o oružju propisano je da je oružje B kategorije, između ostalog, i poluautomatsko ili repetirajuće kratko vatreno oružje; članom </span><span>5 st. 2 istog zakona propisano da je dozvoljena nabavka, držanje, nošenje i prenošenje oružja i municije, oružja kategorije B za koje je izdata odgovarajuća isprava o oružju, dok je članom 12 st. 1 istog zakona propisano da se o</span><span>dobrenje za nabavku oružja kategorije B izdaje fizičkom licu radi lične bezbjednosti ili držanja i nošenja lovačkog i sportskog oružja, ako ispunjava opšte i posebne uslove iz člana 13 ovog zakona, na propisanom obrascu.</span><span class="span2"> Imajući u vidu da je okrivljeni držao predmetno oružje koje spada u kategoriju B, te da je to činio bez odgovarajuće isprave o oružju, odnosno kako je sam naveo da je predmetno oružje </span><span>nabavio </span><span class="span2">bez odobrenja za nabavku oružja kategorije B, to je evidentno da je okrivljeni prekršio citirane zakonske odredbe.</span>
</p>
<p>
<span>  </span><span class="span2">Cijeneći subjektivni odnos okrivljenog prema izvršenom krivičnom djelu, sud nalazi da je okrivljeni postupajući na prethodno opisani način, bio svjestan da neovlašćeno drži pištolj koji je nabavio bez odobrenja za nabavku oružja kategorije B, pa je samim tim bio svjestan da time čini krivično djelo, što je i htio, postupajući tako sa direktnim umišljajem, čime su pored objektivnih ostvareni i subjektivni elementi bića krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.</span>
</p>
<p>
<span>Sud je cijenio i navode odbrane okrivljenog da mu je svjedok S. dao predmetni pištolj sa dva prazna okvira, te da mu je supruga rekla da je policija odnijela oba, međutim sud iste nije prihvatio, jer je i</span><span>z zapisnika o pretresanju stana i drugih prostorija i potvrde o privremeno oduzetim predmetima, a koje je bez prigovora potpisala M. S., supruga okrivljenog, utvrđeno da je predmetni pištolj pronađen i oduzet sa jednim okvirom, a što se vidi i na fotografijama sadržanim u fotodokumentaciji Uprave policije. Takođe, sud je cijenio i navode odbrane okrivljenog da mu je svjedok Ž. S. predao predmetno oružje na čuvanje, ali takvu odbranu sud nije prihvatio, jer je ista opovrgnuta iskazom svjedoka Željka Smatlika koji je naveo da je predmetno oružje poklonio okrivljenom. Pored navedenog, okrivljeni je naveo da nije imao izdat oružni list za bilo koju vrstu oružja, a što je potvrđeno dopisom MUP PJ za upravne unutrašnje poslove od 25.08.2016. godine, pa bi sve i da je tačna odbrana okrivljenog da mu je predmetno oružje predato na čuvanje, bilo evidentno da bi se on i u tom slučaju našao u nedozvoljenom posjedu predmetnog oružja, odnosno da bi i takva predaja bila protivzakonita, jer je čl. 29 st. 1 Zakona o oružju propisano da se </span><span>o</span><span>ružje i municija mogu prodati ili predati samo fizičkom ili pravnom licu koje ima važeće odobrenje za nabavku oružja, odnosno oružni list za držanje oružja ili oružni list za držanje i nošenje oružja, odnosno odobrenje za držanje oružja, a odredbe koje su propisivale da je zabranjeno davanje oružja na poslugu drugim licima, kao i da je zabranjeno ostavljanje oružja na čuvanje licu koje nema pravo držanja ili nošenja takvog oružja su bile propisane i ranije važećim Zakonima o oružju. Iz navedenih razloga sud nije prihvatio ovakvu odbranu okrivljenog.</span>
</p>
<p>
<span>Sud je imao u vidu da se odbrana okrivljenog i iskaz svjedoka Ž. S. razlikuju po pitanju činjenice kada je svjedok okrivljenom predao predmetno oružje. Međutim, kod činjenice da okrivljeni ne spori da je predmetni pištolj držao u periodu od 2013. godine, te da mu je optužbom stavljeno na teret da je predmetno krivično djelo izvršio dana 11.10.2016. godine, sud nalazi da činjenica da li je svjedok okrivljenom predao predmetno oružje prije dvadesetak godina, kako to navodi svjedok Ž. S., ili je to učinio negdje 2012. godine ili 2013. godine, kako to navodi okrivljeni, nije od uticaja na drugačije presuđenje. Naime, kod činjenice da je svjedok Ž. S. svoje oružje predao okrivljenom mimo propisane zakonske procedure, odnosno da je okrivljeni predmetno oružje držao bez odgovarajuće isprave o oružju, odnosno da ga je nabavio bez odobrenja za nabavku oružja kategorije B, te da je navedeno oružje zatečeno u njegovom posjedu kritičnog dana od strane službenika policije, to razlike između odbrane okrivljenog i iskaza svjedoka Ž. S. u pogledu činjenice kada je svjedok okrivljenom predao predmetno oružje ne mogu imati uticaja na postojanje predmetnog krivčnog djela i krivice okrivljenog</span><span>.</span>
</p>
<p>
<span>Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične i porodične prilike, odnosno da je lošeg imovnog stanja, da je starije životne dobi (70 godina) i lošeg zdravstvenog stanja, da je oženjen i otac dvoje djece, </span><span class="span2">njegovo držanje posle učinjenog krivičnog djela, izraženo kroz priznanje krivičnog djela i krivice</span><span>, njegov raniji život i s tim u vezi raniju neosuđivanost, koja je utvrđena iz izvoda iz registra kaznenih evidencija Ministarstva pravde KE 714/2017 od 05.05.2017. godine, kao i okolnosti pod kojima je krivično djelo učinjeno, odnosno da je okrivljeni predmetno oružje držao obezbijeđeno u zaključanom drvenom kovčegu van domašaja drugih lica, dok otežavajućih okolnosti nije bilo, pa je sud okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivično pravne zaštite, jer se može očekivati da će se i sa upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, jer se i iz njegovog ranijeg života može zaključiti da on nije osoba koja je sklona vršenju krivičnih djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.</span>
</p>
<p>
<span>Na osnovu čl. 75 Krivičnog zakonika Crne Gore, sud je okrivljenom izrekao mjeru bezbjednosti oduzimanje predmeta, odnosno vatrenog oružja - pištolja marke "Crvena zastava", model 88, kalibra 9 mm PARA, fabričkog broja 47466, s obzirom na to da se radi o predmetu upotrijebljenom u izvršenju krivičnog djela.</span>
</p>
<p>
<span>Imajući u vidu da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 30,00 eura, koji iznos se odnosi na ime sudskog paušala kao dijela troškova krivičnog postupka, a koji je odmjeren srazmjerno trajanju i složenosti postupka i imovnom stanju okrivljenog.</span>
</p>
<p>
<span>Sa svega izloženog, na osnovu čl. 374 Zakonika o krivičnom postupku, odlučeno je kao u izreci presude.</span>
</p>
<p>&nbsp;</p>
<p style="text-align:center;">
<span>OSNOVNI SUD U PODGORICI</span>
</p>
<p style="text-align:center;">
<span>Dana, 16.05.2017. godine</span>
</p>
<p>&nbsp;</p>
<p>
<span> ZAPISNIČARKA                                                                               S U D I J A                                               </span><span>Edina Kraja,s.r.                                                                           Rade Ćetković,s.r.</span>
</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>
<span>     </span><span>         PRAVNA POUKA: Protiv ove presude dozvoljena je</span>
</p>
<p>
<span></span><span>               </span><span>         </span><span>       žalba u roku od 8 dana od dana </span>
</p>
<p>
<span></span><span>                                       prijema prepisa iste, Višem sudu</span>
</p>
<p>
<span></span><span>                                       u Podgorici, a preko ovog suda.</span>
</p>
<p>&nbsp;</p>
<p>&nbsp;</p>
<p style="text-align:center;">
<span>ZTO. Edina Kraja</span>
</p>
<p>&nbsp;</p>
</div>
</div>


</body>