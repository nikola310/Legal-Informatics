<strong>K.br.238/10</strong><br>
&nbsp;<br>
<strong>U IME NARODA</strong><br>
&nbsp;<br>
&nbsp;<br>
<strong>VIŠI SUD U PODGORICI,</strong> kao prvostepeni, u vijeću sastavljenom od sudije Vesne Moštrokol, kao predsjednika vijeća i sudija porotnika, Strašimira Dašića i Dobrice Pavićević, kao članova vijeća, uz učešće Anke Raković, kao zapisničara, u predmetu <strong>optuženog K. D.</strong> iz Nikšića, koga brani L. Š., advokat iz Nikšića, zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika (KZ), po optužnici Višeg državnog tužioca u Podgorici, Kt.br.163/10 od 22.09.2010.godine, koju je na glavnom pretresu zastupala Olivera Ražnatović, zamjenik Višeg državnog tužioca u Podgorici, po održanom glavnom pretresu, započetom dana 20.01.2011.godine, završenom 21.03.2011.godine, nakon tajnog vijećanja i glasanja, donio je i dana 28.03.2011.godine, u prisustvu stranaka, javno objavio<br>
&nbsp;<br>
<strong>P R E S U D U</strong><br>
&nbsp;<br>
Optuženi:<br>
&nbsp;<br>
<strong>K.D.</strong>, JMBG....,rođen....godine u N., sa prebivalištem u N., Ul. J.O. br.., državljanin Crne Gore, po zanimanju saobraćajni tehničar, zaposlen u firmi “A. p.” u Podgorici, završio srednju tehničku školu, neoženjen, lošeg imovnog stanja, osuđivan presudama Višeg suda u Podgorici K.br.150/07 od 29.05.2008.godine zbog krivičnog djela nevolašćena proizvodnja, držanje i stavljanje u promet opojnih droga iz čl.300 st.1 KZ na sedam mjeseci zatvora i K.br.267/08 od 04.04.2009.godine zbog krivičnog djela nevolašćena proizvodnja, držanje i stavljanje u promet opojnih droga iz čl.300 st.1 KZ na jednu godinu i dva mjeseca zatvora, u pritvoru od&nbsp; 09.08.2010.godine<br>
&nbsp;<br>
&nbsp;<br>
<strong><em>K r i v&nbsp; j e</em></strong><br>
&nbsp;<br>
&nbsp;<br>
Zato što je:<br>
&nbsp;<br>
Dana 09.08.2010.godine, u Nikšiću, radi prodaje neovlašćeno kupio, a u Kotoru, neovlašćeno radi prodaje držao opojnu drogu-amfetamin, zvanu “speed” i kokain, supstance proglašene za opojne droge Rješenjem o utvrđivanju opojnih droga (Službeni list SRJ br.44/02), na način što je navedenu opojnu drogu ukupne težine 8,38 grama, upakovanu u 12 paketića i to četiri paketića amfetamina i kokaina težine 0,67 grama, 0,75 grama, 0,74 grama i 0,68 grama i 8 paketića amfetamina težine 0,65 grama, 0,72 grama, 0,79 grama, 0,67 grama, 0,84 grama, 0,53 grama, 0,51 gram i 0,83 grama, koje je kupio u Nikšiću od nepoznatog lica za iznos od 100 € i istu neovlašćeno radi dalje prodaje držao, koja opojna droga je pronađena 09.08.2010.godine, u mjestu Ploče - Opština Kotor, od strane ovlašćenih policijskih službenika Uprave policije - Ispostava Kotor, prilikom pretresa putničkog motornog vozila marke “Volvo S-40” reg. oznaka NK-BA-139, u pregradi od tapaciranih vrata od strane suvozača, na kojem mjestu se nalazio optuženi prilikom dolaska navedenim vozilom iz Nikšića u mjestu Ploče,<br>
&nbsp;<br>
<ul>
	<li>
		čime je izvršio krivično djelo neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika,</li>
</ul>
&nbsp;<br>
pa ga sud, primjenom citiranih zakonskih odredbi, te odredbi čl.4, 32, 36, 42 i 51 Krivičnog zakonika, te odredbi čl.199, 202 i 364 Zakonika o krivičnom postupku<br>
&nbsp;<br>
&nbsp;<br>
<strong>O S U Đ U J E</strong><br>
&nbsp;<br>
&nbsp;<br>
<strong>Na kaznu zatvora u trajanju od 2 (dvije) godine</strong>, u koju kaznu će mu se uračunati vrijeme provedeno u pritvoru od 09.08.2010.godine, pa nadalje.<br>
&nbsp;<br>
&nbsp;<br>
Na osnovu čl.300 st.7 u vezi čl.75 Krivičnog zakonika <strong><em>i z r i č e&nbsp; s e</em></strong><br>
&nbsp;<br>
&nbsp;<br>
<strong>MJERA BEZBJEDNOSTI</strong><br>
<strong>ODUZIMANJE PREDMETA</strong><br>
&nbsp;<br>
&nbsp;<br>
Od optuženog K.D.a ODUZIMA SE 8,38 grama opojne droge amfetamin i&nbsp; kokain, koja se ima uništiti nakon pravosnažnosti presude.<br>
&nbsp;<br>
OBAVEZUJE SE optuženi da na ime troškova krivičnog postupka - paušala uplati ovom sudu novčani iznos od 100 € (sto eura), u roku od 15 dana po pravosnažnosti presude, pod prijetnjom prinudnog izvršenja.<br>
&nbsp;<br>
&nbsp;<br>
<strong>O b r a z l o ž e nj e</strong><br>
&nbsp;<br>
Više državno tužilaštvo u Podgorici je, dana 22.09.2010.godine, podiglo optužnicu Kt.br.163/10 protiv optuženog K.D. zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 KZ. Zastupnik optužnice je u završnoj riječi ostao u cjelosti pri podignutom optužnom aktu, smatrajući da je dokazano da je optuženi izvršio krivično djelo za koje se tereti i predložio sudu da istog oglasi krivim i kazni po zakonu.<br>
&nbsp;<br>
<strong>Optuženi K.D.</strong> u pretkrivičnom postupku nije iznosio odbranu, koristivši se zakonskim pravom.<br>
&nbsp;<br>
U istrazi i na glavnom pretresu nije priznao izvršenje krivičnog djela. Predmetnu opojnu drogu - amfetamin je kupio istog dana kada je i lišen slobode, u Nikšiću, od jednog poznanika, čije ime nije želio da kaže, i to 14 manjih paketića, u kesi od paprinih maramica, za iznos od 100 €.&nbsp; Od ovog poznanika je i tražio da mu donese 14 kesica za 100 €, da bi mu isti rekao da za 100 € ne može da kupi toliku količinu, ali da će mu donijeti 14 kesica, s tim da u njima neće biti čista droga, već će istu malo razblažiti. Kod ovog lica je i ranije, u dva-tri navrata, kupovao drogu. Sjutradan je imao u planu da ode u Budvu i prisustvuje muzičkom hepeningu, jer često ide na ovakve događaje. Tom prilikom i konzumira drogu, amfetamin ili kokain, dok u međuvremenu ne koristi nijednu vrstu opojne droge. Tako je sedam dana boravio u Novom Sadu, tokom održavanja muzičkog festivala “Egzit”. Tamo se i sprijateljio sa nekim ljudima, koji su mu u dva navrata dali da zajedno sa njima uživa opojnu drogu ove vrste, u količini od dva-tri grama. Ovi prijatelji su ga zvali telefonom dva dana prije nego što je lišen slobode i rekli mu da će doći u Budvu na more, te su ga zamolili da im negdje nabavi drogu, jer nijesu smjeli da je unesu u Crnu Goru da ih ne bi otkrila policija. Konkretno su ga pitali šta od droge može da im nabavi, a on im je rekao da može da nabavi amfetamin, jer je tu drogu i ranije kupovao od onog lica. Tako je i nabavio drogu na opisan način, pri čemu je dvije kesice namijenio sebi, a sa ostalih 12 je htio da časti prijatelje i na taj način im se oduži za ono što su ga oni častili u Novom Sadu. Očekivao je da dođe njih 4-5. Iako zna njihova imena ista ne može da otkrije. Tačno je da je kod istražnog sudije rekao ime jedne djevojke-Milene, dok je za ostale rekao da njihova imena ne zna, ali to je uradio da bi ih zaštitio. U stvari zna samo imena nekih od njih, dok ne zna kako se prezivaju, a nekima zna samo nadimke. Imao je broj telefona jednog od njih, pri čemu isti nije memorisao u svom telefonu, a njima je dao svoj broj telefona. Sa ovim ljudima trebao je da se nađe na muzičkom hepeningu. Nije imao namjeru da im proda ovu opojnu drogu, već samo da uzvrati uslugu. Vozilom L. M., marke “Volovo”, kojeg je i zamolio da ga prebaci, oko 20 časova, krenuo je za Budvu. Sa njima u kolima je bio i P. R., međutim njih dvojica nijesu znali da on, koji je sjedio na mjestu suvozača, kod sebe ima opojnu drogu, koju je, onako upakovanu kakvu je i dobio, stavio u spremište od vrata suvozača. L. i P. to nijesu vidjeli. Kada su došli u Budvu parkirali su se i uputili prema plaži “Ploče”, gdje se i održavao hepeninig i taman kad su stigli, a nijesu&nbsp; uspjeli ni da naruče piće, niti je uspio da se čuje sa prijateljima iz Novog Sada, došli su inspektori u civilu i izdvojili ih iz grupe, da bi potom poveli M. do njegovog auta. Kada je vidio da su u autu našli drogu on se dao u bjekstvo, ali je uhvaćen. Zapsolen je u firmi “A. p.”, u Podgorici. Tamo se zaposlio nekih 2-3 mjeseca prije lišenja slobode i ostvarivao zaradu od 300-400 € mjesečno, radeći u proizvodnji. Imali su i službene telefone i kartice, tako da nije imao ličnu karticu i telefonski aparat. Vlasnik firme je M. L., rođak L. M., koji je takođe radio u istoj firmi. Vlasnik firme ga nije prijavio, a plata mu je isplaćivana na ruke, ali neredovno i to obično od petog do desetog u mjesecu. Primio je samo jednu platu, negdje oko 10-og jula, od koje mu je i ostalo onih 100 eura kojima je platio amfetamin.<br>
&nbsp;<br>
U završnoj riječi branilac optuženog je iznio svoje stanovište o predmetnoj krivičnopravnoj stvari, ističući da provedenim dokazima na pouzdan način nije utvrđeno da je optuženi izvršio krivično djelo za koje se tereti, a da je njegova odbrana posve logična i prihvatljiva, te je predložio sudu da ga oslobodi od optužbe za predmetno djelo. Optuženi je prihvatio završnu riječ svog branioca i istakao da mu je najveća kazna što je po treći put izgubio povjerenje porodice.<br>
&nbsp;<br>
Sud je u dokaznom postupku izveo dokaze saslušanjem svjedoka L. M., P. R. i L. M.; čitanjem službene zabilješke Uprave policije Ispostava Kotor br.2803-240/10-3486 od 09.08.2010.godine; čitanjem potvrde o privremeno oduzetim predmetima Uprave policije Ispostava Kotor od 09.08.2010.godine; čitanjem izvještaja o vještačenju Forenzičkog centra Danilovgrad br.3137/10 od 06.09.2010.godine i čitanjem izvoda iz kaznene evidencije Uprave policije Područna jedinica Nikšić br.1500 od 16.08.2010.godine.<br>
&nbsp;<br>
<strong>Svjedok L. M. </strong>je sa optuženim drug još iz srednje škole. Kritičnog dana Dejan ga je pozvao telefonom i pitao da li bi&nbsp; išao sa njim na koncert koji se održavao na plaži “Ploče” i to njegovim kolima, jer isti nije imao kola.&nbsp; Pristao je i pozvao P. R. da ide sa njima. Krenuli su iz Nikšića negdje oko 21 čas, a stigli na pomenutu plažu oko 23 časa.&nbsp; Na plaži su im prišli neki ljudi u civilu, predstavili se kao inspektori policije i izdvojili ih iz mase naroda. Njega su odveli do parkinga na kojem je parkirao svoje vozilo “Volvo”, a nakon što su isto pretresli vidio je da su, u spremištu vrata suvozača, pronašli neku kesu za koju su mu rekli da se u njoj nalazi opojna droga. Jedino je on i prisustvovao pretresu, dok su D. i R. odveli malo dalje. Bio je iznenađen, a u policiji je saznao da je D. imao opojnu drogu i da je istu stavio u njegova kola, ali o tome nikom od njih nije ništa govorio. Već pet godina radi u preduzeću “A. p.” u Nikšiću, čiji je vlasnik njegov stric L. M.. Fabrika za proizvodnju akrilnih kada je u Nikšiću, dok su kancelarije firme u Podgorici. I D. je radio u fabrici, prije nekih godinu dana, ali isti nije imao obavezu da svaki dan dolazi na posao, već je dolazio po potrebi. Tako se dešavalo da dolazi možda i mjesec dana na posao, pa onda da nema posla u istom tom periodu, za koje vrijeme ne radi niko od zaposlenih. Posljednjih nedjelju dana prije nego je lišen slobode D. nije dolazio na posao, niti se tada radilo. D. posao je podrazumijevao da njemu pomaže u poslovima ugradnje i montaže kada na zgradama, a kao radnik nije bio registrovan. Isti je plaćan po satu, a satnica je bila&nbsp; 3-4 €, dok mu je plata isplaćivana mjesečno. Njegova dnevnica je iznosila 3-4 € po satu, pa ako bi radio čitav mjesec mogao je da zaradi oko 600 €.&nbsp; Zarada im je isplaćivana na ruke i to sa eventualnim kašnjenjem od 15 dana. Firma im je omogućila da koriste službene mobilne telefone, mreže 067, koji su bili umreženi za radnike. On je, kao i D., imao službeni telefon, dok je D. imao i svoj privatni broj. Zna da je D. uobičavao da ide na muzičke hepeninge, pa je tako bio na muzičkom festivalu “Egzit” u Novom Sadu. Na plaži “Ploče”, pored Budve, na kojoj se održavao pomenuti hepening bilo je sve obezbijeđeno - imaju toaleti, poslužuje se piće, tako da nema potrebe da se izlazi vani. Karte za koncert su kupili u Nikšiću, a na ulazu su ih predali kontroloru koji ih je zadržao, a pretpostavlja da ih ne bi pustili da ponovo uđu na koncert da su izašli vani, jer ne bi imali nikakv dokaz da su kupili karte. Sjeća se da je D., u putu do Budve, pričao da na koncert treba da dođu neki momci i djevojke iz Srbije i da treba da se vidi sa njima. Nije mu poznato da isti konzumira bilo koju vrstu opojne droge.&nbsp;<br>
&nbsp;<br>
<strong>Svjedok P. R.</strong> poznaje optuženog iz viđenja, a sa svjedokom L. M. se druži. Tog dana M. ga je zvao telefonom da ga pita da ide sa njim na koncert na plaži “Ploče” pored Budve, a za njega je došao zajedno sa D.. Ranije nikad nije išao na ovakve koncerte. Iz Nikšića su krenuli oko 21 čas. Tokom vožnje prema Budvi u kolima su razgovarali, ali niko nije pomenuo da treba na koncertu da se sa nekim nađe. Stigli su oko 23 časa, a nakon što su ostavili vozilu na parkingu otišli su na plažu, da bi im, kratko vrijeme poslije toga prišli inspektori u civilu, izdvojili ih iz mase, a M. odveli do njegovih kola. Nije prisustvovao pretresu M. kola. L. je zaposlen kod strica, a ne zna da li optuženi negdje radi. Kartu za koncert mu je, nekih 2-3 dana ranije, dao jedan drug, a ne zna gdje su i kako kupili karte M. i D..<br>
&nbsp;<br>
<strong>Svjedok L. M.</strong> je potvrdio da je optuženi, u zadnje dvije i po godine, povremeno radio u njegovom preduzeću. Tokom 2010-e godine isti je kod njega radio u periodu od početka februara do sredine juna. Na molbu bratanića L. M., koji je dobar drug sa optuženim, pristao je da D. radi za njegovu firmu. Svaki od njih po naosob mjesečno je mogao da ostvari zaradu od 300 do 350 €, bez prekovremenog rada, s tim što je M. imao veću platu 10-15 %, jer je isti obavljao poslove šefa i glavnog majstora u proizvodnji kada. Sa prekovremenim radom njihova zarada je bila veća i kretala se od 400-600 eura, zavisno od broja časova koje su proveli na prekovremenom radu. Satnica je bila od 3,5 € za M., a oko 3 eura za D., s tim što se ona kasnije povećavala zavisno od obima posla. Radno vrijeme je bilo sedmočasovno. U pomenutom periodu u toku 2010-e godine, M. satnica je bila 3,5 eura, a D. 3, s tim što je u maju mjesecu povećana na 4 € D., a 4,5 € M.. U većini slučajeva zaradu je primao M., pa je D. isplaćivao njegov dio, a dešavalo se i da im unaprijed isplati izvjesnu svotu novca, do nekih 50-tak eura. Zarada nije redovno isplaćivana, kasnila je i do mjesec, mjesec i po dana, pa čak nekad i do dva mjeseca, ali bi u međuvremnu obojica dobijali akontaciju, da bi imali za svoje potrebe, a što im je kasnije oduzimano od zarade.<br>
&nbsp;<br>
U <strong>službenoj zabilješci Uprave policije Ispostava Kotor br.2803-240/10-3486 od 09.08.2010.godine</strong> konstatovano je da su navedenog dana ovlašćeni policijski službenici-potpisnici zabilješke, tokom održavanja tehno žurke, u mjestu Ploče - opština Kotor, izvršili pregled lica K.D.a, L. M. i P. R., te pregled vozila L., u kojem su, u ladici od vrata suvozača, pronašli 14 PVC kesica pri vrhu zavarene upaljačem u kojima se nalazila praškasta supstanca bijele boje. Iste su i privremeno oduzete od K.D., što se utvrđuje iz <strong>potvrde o privremeno oduzetim predmetima </strong>od istog datuma, koju je optuženi i potpisao.&nbsp;<br>
&nbsp;<br>
Iz izvještaja <strong>o vještačenju br.3137/10 od 06.09.2010.godine</strong> utvrđuje se da je <strong>Forenzičkom centru Danilovgrad </strong>na vještačenje dostavljeno 14 ručno pravljenih zamotuljaka od plastične kese sa sadržajem praškaste materije bijele boje neto masa: m1= 0,67g, m2= 0,65g, m3= 0,75g, m4= 0,63g, m5= 0,72g, m6= 0,74g, m7= 0,79g, m8= 0,67g, m9= 0,84g, m10= 0,68g, m11= 0,53g, m12= 0,67g, m13= 0,51g i m14= 0,83g i isječak od plastične kese sa natpisom „Paloma“. Metodama tankoslojne hromatografije, infracrvene spektrofotometrije i gasne hromatografije dokazano je da uzorci m2, m5, m7, m8, m9, m11, m13 i m14 sadrže opojnu drogu amfetamin, a uzorci m1, m3, m6 i m10 opojne droge amfetamin i kokain, dok u uzorcima m4 i m12 nije konstatovano prisustvo opojne droge. Amfetamin i kokain su supstance koje djeluju na centralni nervni sistem, izazivaju stanje zavisnosti i nalazi se na listi opojnih droga (Sl.list SRJ br.44/2002). U fotoelaboratu, koji je sastavni dio izvještaja, prikazan je bliži izgled vještačenog materijala.<br>
&nbsp;<br>
Sud je izvještaj o vještačenju Forenzičkog centra prihvatio u cjelosti kao stručan i dat na osnovu neposredne analize dostavljenog materijala.<br>
&nbsp;<br>
Svjedoci L. M. i P. R. su objasnili kojim povodom su sa optuženim iz Nikšića otputovali za Kotor i izjasnili se o okolnostima pod kojim su sva trojica od strane policije lišeni slobode, te je samo u tom smislu sud i cijenio njihove iskaze, dok ovi svjedoci nijesu imali neposrednih saznanja o činjenicama i okolnostima koje su direktno vezana za krivično djelo koje se optuženom stavlja na teret. Optuženi je naveo da je dva-tri mjeseca prije lišenja slobode radio u firmi “Akrilplast”, gdje je ostvarivao zaradu od 300-400 € mjesečno, ali da je primio samo jednu platu, u julu mjesecu, i da od te plate potiče i novac kojim je kupio predmetnu drogu. Radi provjere tog dijela odbrane optuženog sud je u svojstvu svjedoka saslušao L. M., vlasnika pomenute firme, koji je potvrdio da je optuženi bio zaposlen u istoj od početka februara do sredine juna 2010-e godine, i izjasnio se o visini njegove zarade i načinu na koji mu je ista isplaćivana. Iz iskaza ovog svjedoka, koji je sud prihvatio u cjelosti, proizilazi da optuženi u firmi nije radio u julu mjesecu, već samo do sredine juna, međutim svjedok je naveo i da se dešavalo da isplata zarada kasni mjesec dana ili dva. S toga je moguće i da je optuženi primio novac u julu mjesecu, a na ime zarade iz nekog ranijeg perioda, te da je tim novcem i kupio predmetnu drogu, a kako to navodi u odbrani. Međutim, ova činjenica nije od značaja za donošenje odluke u ovoj krivičnopravnoj stvari, jer optuženi za sebe ne tvrdi da je zavisnik od opojne droge, već smo njen povremeni uživalac, i to za vrijeme muzičkih žurki, tako da u postupku nije bilo neophodno utvrditi da li je optuženi imao finansijskih sredstava za kupovinu opojne droge u količini koja bi eventualno odgovarala njegovim dnevnim potrebama, odnosno da li je isti ostvarivao redovna mjesečna novčana primanja i njihovu visinu, ili je na koji drugi način nabavljao novac za kupovinu opojne droge, a nesporno je da je istu u konkretnom slučaju morao kupiti za novac.<br>
&nbsp;<br>
Dakle, na osnovu odbrane optuženog i iskaza svjedoka L. M. i P. R., a što je u skladu i sa službenom zabilješkom Uprave policije Ispostava Kotor, bez sumnje je utvrđeno da su ovlašćeni službenici policije, u noći 09.avgusta 2010.godine, u Kotoru, za vrijeme održavanja tehno žurke na plaži “Ploče”, prišli optuženom K. i pomenutim svjedocima, iste izdvojili iz mase i izvršili njihov pregled, nakon čega su svjedoka L. odveli do njegovog parkiranog vozila “Volvo S-40”, reg. oznaka NK-BA 139, te pregledom istog, u pregradi od suvozačevih vrata, pronašli 14 PVC kesica u kojima se nalazila praškasta supstanca bijele boje. Od 14 pronađenih pvc kesica-paketića, njih 12 je sadržalo opojnu drogu, i to četiri paketića opojnu drogu amfetamin i kokain, pojedinačne težine 0,67g, 0,75g, 0,74g i 0,68 g i osam paketića opojnu drogu amfetamin, težina 0,65g, 0,72g, 0,79g, 0,67g, 0,84g, 0,53g, 0,51g i 0,83g, dok u dva paketića nije dokazano prisustvo opojnih droga. Navedeno je utvrđeno iz izvještaja o vještačenju Forenzičkog centra u Danilovgradu.<br>
&nbsp;<br>
U odnosu na pronađenu drogu optuženi ne spori da je ista njegova. U skladu sa tim je i to što je bez primjedbi potpisao i potvrdu o njenom privremenom oduzimanju. Navodi da je 14 pronađenih kesica-paketića u kesi od papirnih maramica kupio za 100 € dan ranije, u Nikšiću, od lica od kojeg je već prethodno u dva-tri navrata kupovao drogu. Ime tog lica nije htio da otkrije. Međutim, optuženi negira da je predmetnu drogu kupio radi dalje prodaje. Objasnio je da je njegova namjera bila da ode do Kotora, gdje se, na plaži “Ploče”, održava muzički hepening (tehno žurka). Uobičava da posjećuje slična muzička dešavanja. Tom prilikom i uživa opojne droge kokain i amfetamin. Za vrijeme boravka u Novom Sadu, tokom trajanja muzičkog festivala “Egzit”, upoznao je neke ljude sa kojima se i sprijateljio i koji su mu u dva navrata dali da zajedno sa njima uživa opojnu drogu. Isti ljudi su planirali da dođu na pomenutu žurku na plaži u Kotoru, što su mu rekli u telefonskom razgovoru dva dana prije njegovog lišenja slobode, kojom prilikom su mu tražili i da im nabavi opojnu drogu za tu priliku i pitali ga koju vrstu droge može da im nabavi. Kako je želio da im se oduži za ono što su ga častili u Novom Sadu, rekao je da im može nabaviti amfetamin, pa je na opisan način kupio 14 paketića amfetamina, pri čemu je dva namijenio za sebe, a ostalih 12 je planirao da časti prijatelje, njih 4-5. Nije imao namjeru da im proda predmetnu drogu. Obzirom da nije imo prevoz do Kotora, pozvao je druga-svjedoka L. M., te su vozilom Lukovca krenuli iz Nikšića. Sa njima je išao i svjedok P. R., kojeg je zvao L.. Optuženi je sjedio na mjestu suvozača i tom prilikom je drogu, onako upakovanu kako je i kupio, stavio u spremište vrata suvozača, a da L. i P. to nijesu vidjeli, niti su znali da ima drogu kod sebe. Nakon što su stigli i parkirali se, ubrzo su ih zaustavili i pregledali službenici policije, i kako je to utvrđeno i naprijed iznijeto, u njihovom vozilu pronašli drogu.<br>
&nbsp;<br>
Odbrana optuženog da je predmetnom opojnom drogom imao namjeru da časti lica koja je navodno upoznao tokom novosadskog muzičkog festivala i na taj način istima uzvrati uslugu, za sud je neprihvatljiva. Ovo zbog činjenice da se radi o licima koja optuženi jedva i poznaje, a koji zaključak sud nesumnjivo izvodi, obzirom da je optuženi na glavnom pretresu naveo da zna imena samo nekima od njih, a ne zna kako se prezivaju, dok nekima zna samo nadimke, a da je iste navodno namjeravao da&nbsp; časti sa, kako kaže, 12 od kupljenih 14 paketića, dakle, značajnom količinom droge, za koju je trebalo odvojiti i veću sumu novca, pa kod svega iznijetog, te činjenice da je optuženi lošeg imovnog stanja, što je sam naveo, zdravorazumsko rezonovanje ne dopušta sudu da prihvati ovakve navode odbrane optuženog, već su isti ocijenjeni kao dati u cilju izbjegavanja krivice.<br>
&nbsp;<br>
Optuženi je detaljnije opisao i njegov razgovor sa licem od kojeg je kupio predmetnu opojnu drogu u Nikšiću, navodeći da je od ovog lica tražio da mu donese 14 kesica amfetamina za 100 €, da bi mu isti rekao da za taj iznos novca ne može da kupi toliku količinu, ali da će mu donijeti 14 kesica, s tim da će drogu u istim malo razblažiti. Dakle, optuženi nije pomenuo da je tražio da kupi i kokain. Međutim, a kako je utvrđeno iz izvještaja o vještačenju opojne droge pronađene u vozilu, a koja je privremeno oduzeta od optuženog, od 14 kesica dvije ne sadrže opojnu drogu, dok četiri kesice sadže amfetamin i kokain, a njih osam samo amfetamin. Opštepoznato je da kokain spada u skuplje vrsta opojnih droga, te s toga nije logično da lice koje je optuženom navodno prodalo predmetnu drogu, a prethodno mu je reklo da za novčani iznos koji je ponudio može dobiti traženi broj paketića amfetamina, ali da će droga u istim biti razblažena, u paketiće stavi i određenu količinu kokaina, naročito kod činjenice da optuženi nije tražio da kupi i kokain, te tako i ova činjenica potvrđuje naprijed iznijet stav suda o odbrani optuženog.<br>
&nbsp;<br>
Iz izvještaja o vještačenju nesumnjivo je utvrđeno da osam paketića sadrži opojnu drogu amfetamin, a četiri paketića pored amfetamina i opojnu drogu kokain. Iz prakse proizilazi da je amfetamin opojna droga koja nije toliko česta na ilegalnom tržištu opojnih droga u Crnoj Gori, među dilerima, zavisnicima i povremenim korisnicima opojnih droga, a koja je u žargonu narkomana poznata još i pod nazivom “spid”. Iz odbrane optuženog proizilazi i da se ove vrste opojnih droga (amfetamin i kokain) često konzumiraju prilikom dugotrajnih muzičkih hepeninga, kakvi su tehno ili haus žurke, a nesumnjivo se jedna takva žurka i održavala u večernjim satima na pomenutoj kotorskoj plaži.<br>
&nbsp;<br>
Kad se pođe od svega naprijed navedenog, a pritom se ima u vidu da je predmetna opojna droga bila upakovana u 12 paketića, i to četiri paketića amfetamina i kokaina i osam paketića amfetamina, približno iste gramaže, način njihovog pakovanja, obzirom da su svi paketići ručno pravljeni od plastične kese, pri vrhu zavarene upaljačem, te njihova ukupna gramaža - 8,38 grama, jedini logičan zaključak, koji se uostalom sam po sebi i nameće, jeste da je optuženi K. predmetnu opojnu drogu kupio u Nikšiću i ponio sa sobom u Kotor, gdje se na plaži “Ploče” održavala tehno žurka, sa namjerom da istu prodaje tokom njenog trajanja.<br>
&nbsp;<br>
Dakle, u radnjama optuženog sadržani su svi objektivni elementi bića krivičnog djela iz čl.300 st.1 KZ. Naime, nesumnjivo je utvrđeno da je optuženi predmetnu opojnu drogu, u Nikšiću, neovlašćeno kupio, a u Kotoru neovlašćeno držao (privremeno je sakrivši u pregradi od vrata suvozača kola u kojima se vozio kao suvozač). Od subjektivnih obilježja bića krivičnog djela sud je na strani optuženog utvrdio postojanje direktnog umišljaja. Isti je bio svjestan da su amfetamin i kokain supstance proglašene za opojne droge, a da je njihova neovlašćena kupovina i držanje zakonom zabranjena radnja, kao i činjenice da postupa neovlašćeno, obzirom da ovlašćenje za kupovinu i držanje predmetnih vrsta droge nije posjedovao, pa je i pored toga iste kupio i držao, a sve u namjeri dalje prodaje, iz čega proizilazi zaključak da je htio izvršenje krivičnog djela za koje je oglašen krivim.<br>
&nbsp;<br>
Predmetno krivično djelo je djelo sa blanketnom dispozicijom, pa je s toga nužno navesti i materijalnopravni propis od kojeg zavisi postojanje istog, a to je Rješenje o utvrđivanju opojnih droga (Sl.list SRJ br.44/02) kojim su predmetne droge amfetamin i kokain proglašenae za opojne droge.<br>
&nbsp;<br>
Odlučujući o vrsti i visini krivične sankcije koju će izreći optuženom sud je cijenio sve okolnosti u smislu čl.42 KZ. Od olakšavajućih okolnosti na strani optuženog sud je cijenio njegovo loše imovno stanje, te da se radi o mladoj osobi, dok je kao otežavajuću okolnost cijenio činjenicu da je isti ranije već dva puta osuđivan za isto krivično djelo, što ukazuje da ranije osude nijesu preventivno djelovale na optuženog, pa je istom izrekao kaznu zatvora kao u izreci presude, cijeneći da je tako izrečena kazna u svemu srazmjerna težini izvršenog krivičnog djela i da će se istom postići svrha kažnjavanja propisana u čl.32 KZ, odnosno da će se istom uticati na optuženog, ali i na druge da ubuduće ne čine krivična djela.<br>
&nbsp;<br>
Na osnovu čl.51 KZ optuženom će se u izrečenu kaznu uračunati vrijeme provedeno u pritvoru od 09.08.2010.godine, pa nadalje.<br>
&nbsp;<br>
Odluka o oduzimanju predmetne opojne droge zasniva se na odredbi čl.75 i 300 st.7 KZ, pa je njeno izricanje opravdano i na zakonu zasnovano.<br>
&nbsp;<br>
Kako je optuženi oglašen krivim, presudom je, a na osnovu čl.199 i 202 ZKP, obavezan da na ime troškova krivičnog postupka - sudskog paušala uplati ovom sudu iznos od 100,00 €, koji iznos je odmjeren shodno trajanju i složenosti postupka, te imovnom stanju optuženog.<br>
&nbsp;<br>
Na osnovu izloženog odlučeno je kao u izreci.<br>
&nbsp;<br>
<strong>VIŠI SUD U PODGORICI</strong><br>
<strong>Dana, 28.03.2011.godine</strong><br>
&nbsp;<br>
<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; PREDSJEDNIK VIJEĆA-SUDIJA,</strong><br>
<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Vesna Moštrokol&nbsp; s.r.</strong><br>
&nbsp;<br>
&nbsp;<br>
<strong>PRAVNA POUKA</strong>: Protiv ove presude dozvoljena je žalba&nbsp;&nbsp; Apelacionom sudu Crne Gore u roku od 15 dana od dana prijema prepisa iste, a preko Višeg suda u Podgorici&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>
Za tačnost otpravka tvrdi<br>
i ovjerava<br>
namještenik suda<br>
_____________________<br>
&nbsp;<br>
&nbsp;