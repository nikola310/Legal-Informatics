<head>
<meta http-equiv="Content-Type" content="text/html; charset=UTF-8">
<style type="text/css">.b1{white-space-collapsing:preserve;}
.b2{margin: 1.0in 0.625in 0.74930555in 1.25in;}
.p1{text-indent:0.5in;text-align:justify;hyphenate:auto;font-family:Verdana;font-size:11pt;}
.p2{text-indent:0.5in;text-align:end;hyphenate:auto;font-family:Verdana;font-size:11pt;}
.p3{text-align:start;hyphenate:auto;font-family:Verdana;font-size:11pt;}
.p4{text-align:center;hyphenate:auto;keep-with-next.within-page:always;font-family:Verdana;font-size:11pt;}
.p5{text-align:justify;hyphenate:auto;font-family:Verdana;font-size:11pt;}
.p6{text-align:center;hyphenate:auto;font-family:Verdana;font-size:11pt;}
.p7{margin-left:0.5in;text-align:justify;hyphenate:auto;font-family:Verdana;font-size:11pt;}
.p8{margin-left:0.25in;text-align:justify;hyphenate:auto;font-family:Verdana;font-size:11pt;}
.p9{margin-left:2.0in;text-align:justify;hyphenate:auto;font-family:Verdana;font-size:11pt;}
.p10{text-align:justify;hyphenate:auto;font-family:Times New Roman;font-size:12pt;}
.p11{text-align:start;hyphenate:auto;font-family:Times New Roman;font-size:12pt;}
</style>
<meta content="dragan.mrdak" name="author">
</head>
<body class="b1 b2">
<p class="p1"></p>
<p class="p2">
<span>K. br. 3/10</span>
</p>
<p class="p3"></p>
<p class="p4">
<span>U IME NARODA</span>
</p>
<p class="p3"></p>
<p class="p3"></p>
<p class="p5">
<span>	Osnovni sud u Bijelom  Polju, kao krivični prvostepeni sud, sudija Dragan Mrdak, kao sudija pojedinac, uz učešće nameštenika suda Sonje Marković, kao zapisničara, odlučujući po optužnom predlogu Osnovnog državnog tužilaštva, u B. Polju, KT. br. 125/09 od 02. 04.2010. godine, protiv okrivljenog B.S., zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika,  nakon održanog glavnog i javnog pretresa u prisustvu zamjenika u ODT-u  Bijelom Polju Jelić Ljubice,  okrivljenog B.S.,   dana 15. 09.2010. godine, donio je i javno objavio:</span>
</p>
<p class="p5"></p>
<p class="p5"></p>
<p class="p6">
<span>P R E S U D U</span>
</p>
<p class="p5"></p>
<p class="p5"></p>
<p class="p5"></p>
<p class="p5">
<span>	Okrivljeni B.S., JMBG ......., od oca M. i majke D., rodjene P., rodjen ...... godine u Bijelom Polju, sa prebivalištem u mjestu P., opština M., državljanin Crne Gore,   oženjen, otac jednog djeteta, pismen, završio srednju školu, vojsku služio 1992. godine u Nišu, Republika Srbija, srednjeg imovnog stanja, neosudjivan.</span>
</p>
<p class="p5"></p>
<p class="p5"></p>
<p class="p6">
<span>K r i v     j e</span>
</p>
<p class="p5"></p>
<p class="p5"></p>
<p class="p7">
<span>Što je:</span>
</p>
<p class="p7"></p>
<p class="p1">
<span>- dana  07.02.2009. godine oko 22, 00 h u ugostiteljskom objektu ''Walker'' u  ul. M.D. u Mojkovcu, lako tjelesno povrijedio oštećenog V. B., na način što je nakon što ga je oštećeni V. B. udario glavom u predjelu kosmatog dijela glave, na kojoj je bio metalni rajf i kojom prilikom je oštećeni zadobio povredu u vidu nagnječno-razderne rane dimenzija  35 x 1 mm u čeonoj regiji glave, oštećenog izudarao stisnutim pesnicama u predjelu glave od kojih udaraca je oštećenom nanio povrede u vidu otoka i krvnog podliva u predjelu lijeve jagodične regije dimenzija 7 x 5 cm i otoka i krvnog podliva u predjelu čela dimenzija 3 x 3 cm,</span>
</p>
<p class="p8"></p>
<p class="p1">
<span>- čime je izvršio krivično djelo laka tjelesna povreda iz čl. 152 st. 1  Krivičnog zakonika, </span>
</p>
<p class="p5"></p>
<p class="p1">
<span>-pa ga sud primjenom navedenog zakonskog propisa i čl. 2, 4, 5, 13, 15, 32, 36, 42, Krivičnog zakonika, i čl. 199, 202, 212 i 364 Zakonika o krivičnom postupku</span>
</p>
<p class="p5"></p>
<p class="p5"></p>
<p class="p6">
<span>O S U D J U J E</span>
</p>
<p class="p9"></p>
<p class="p9"></p>
<p class="p5">
<span>	Na novčanu kaznu  od 600,00 € (šesto eura) €, koju je dužan platiti u roku od tri mjeseca od dana pravosnažnosti presude, na račun br. 832-151-35 – Depozita novčanih kazni, troškova postupka i paušala CG. </span>
</p>
<p class="p5"></p>
<p class="p1">
<span>Ako okrivljeni ne plati novčanu kaznu u odredjenom roku, sud će novčanu kaznu zamijeniti kaznom zatvora, tako što će za svakih započetih 25,00 € novčane kazne odrediti jedan dan zatvora, a ako osudjeni plati samo dio novčane kazne, sud će ostatak kazne srazmjerno zamijeniti kaznom zatvora, pa ako osudjeni isplati ostatak novčane kazne, izvršenje kazne zatvora će obustaviti.</span>
</p>
<p class="p5">
<span>	</span>
</p>
<p class="p1">
<span>Okrivljeni se obavezuje da ovom sudu na ime paušala plati iznos od 50,00 €, kao i na ime troškova krivičnog postupka iznos od 143,00 € koje iznose će uplatiti na žiro račun br. 832-151-35, depozita, novčanih kazni, paušala i troškova krivičnog postupka, u roku od 15 dana, po pravnosnažnosti presude, pod prijetnjom prinudnog izvrešnja, s tim što će dokaz o izvršenoj uplati dostaviti krivičnoj pisarnici ovog suda.</span>
</p>
<p class="p5"></p>
<p class="p1">
<span>Oštećeni V.B.se radi ostvarivanja imovinsko pravnog zahtjeva upućuju na parnični postupak.</span>
</p>
<p class="p5"></p>
<p class="p5"></p>
<p class="p6">
<span>O b r a z l o ž e nj e</span>
</p>
<p class="p5"></p>
<p class="p5"></p>
<p class="p5">
<span>	Optužnim predlogom ODT-a u B. Polju, KT. br. 125/09  od 02. 04. 2009  godine optužen je B.S. iz M.,  zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika.</span>
</p>
<p class="p5"></p>
<p class="p5">
<span>	Presudom ovog suda K. br. 406/2009 od 17.09.2009. godine, optuženi B.S. oglašen je krivim zbog krivičnog djela laka tjelesna povreda iz čl. 152 st. 1 Krivičnog zakonika i isti je osudjen na plaćanje novčane kazne u iznosu od 600,00 €.</span>
</p>
<p class="p5"></p>
<p class="p5">
<span>	Rješenjem Višeg suda u B. Polju Kž. br. 1118/09 od 09.12.2009. godine ukinuta je ova presuda i predmet vraćen ovom sudu na ponovno sudjenje. </span>
</p>
<p class="p5"></p>
<p class="p5">
<span>	Glavni pretres je održan i zaključen u prisustvu zamjenika u ODT-u  Bijelom Polju Jelić Ljubice i  okrivljenog B.S., a u odsustvu uredno obaviještenog oštećenog V.B..   </span>
</p>
<p class="p5"></p>
<p class="p5">
<span>	Zamjenik ODT-a Jelić Ljubica je u završnoj riječi izjavila: da ostaje pri  podnijetom optužnom predlogu i predložila da sud optuženog oglasi  krivim i osudi  na kaznu po zakonu.</span>
</p>
<p class="p5"></p>
<p class="p5">
<span>	Oštećeni  V.B.nije pristupio na zaključeni glavni pretres, pa  je njegova završna riječ izostala, a u toku postupka se pridružio krivičnom gonjenju protiv okrivljenog i prema istom istakao imovinsko pravni zahtjev.    </span>
</p>
<p class="p5"></p>
<p class="p5">
<span>	Okrivljeni B.S. u svojoj odbrani u toku istražnog postupka u bitnom je istakao da je dana 07.02.2009. godine negdje oko 22,00 časa došao u kafe bar ''Walker'' koji se nalazi u ul. M.D. u M.. Po ulasku u kafanu pozdravio se  sa prisutnim gostima, među kojima se nalazio i vlasnik kafane V.B.. Nakon toga prišao je do V.S.koji je pjevao u tom lokalu i pitao ga da mu otpjeva jednu srpsku pjesmu. V. mu je rekao da gazda V. ne dozvoljava da se  pjevaju srpske pjesme, pa je na njegovo insistiranje pitao da li može otpjevati srpsku pjesmu. Međutim V. mu je tada  prišao i bez ikakvog povoda i razloga upitao ga nešto u smislu  ''jesi li opasan'', da bi ga nakon toga udario svojom glavom u predjelu njegove glave, tj. čela. Tom prilikom V. je u ruci držao jednu flašu kojom je zamahnuo i udario ga u predjelu čela i u tom trenutku on je reagovao  tako što je stisnutom pesnicom V. udario nekoliko puta u predjelu glave. On u ruci nije imao  ni čašu ni flašu, niti  je nekim sličnim predmetom V.  gađao i pogodio u  predjelu glave. Na kosi je imao metalni rajf pa je  vjerovatno od toga V. zadobio povrede. A i on je imao neke povrede i javio se ljekaru S.Ć.. Tog dana bio je malo popio i spreman je  da se izvine oštećenom  koji je inače stariji od njega. Na glavnom pretresu od 01.04.2010. godine je pojasnio da je kritičnog dogadjaja imao dugu kosu i istu je bio učvrstio metalnim rajfom. Kritične večeri je pio viski iz čaše za viski i stajao je pored šanka, a pored njega za šankom nije bilo ni jedno drugo lice. Od mjesta gdje je stajao pored šanka pošao je par metara i stigao do V. koji  je pjevao u lokal i tražio da mu pjeva pjesmu ''Srpkinja je mene majka rodila'', a potom je V. pitao gazdu da li može da pjeva tu pjesmu. I dalje je bio na mjestu gdje je predhodno stajao, s tim što ništa nije imao u rukama, jer je čaša viskija ostala na šanku pored koje je stavio 50,00 €, a potom je kod njega došao vlasnik kafane V., s tim što je jednu ruku držao iza ledja i u toj ruci je nešto imao, a zbog pijanstva nije mogao da procijeni šta je u njegovoj ruci. R. je držao na glavi raširen po dijagonali izmedju ušiju, s tim što je bio malo više naprijed, a to je bila jedna metalna šipka, dosta tanka, oko nje su bili spiralno uvijeni češljići, pa je potom V.B., koji je od njega visočiji krenuo da ga udari u glavu, on je instiktivno spustio glavu i u tom položaju su im se glave sudarile. Od tog sudara sa njegove glave je pao  rajf, a zbog pijanstva, proteka vremena i kratkog vremena dešavanja - desetak sekundi daljih dešavanja se sa sigurnošćju ne sjeća. Nakon sudara glavama osjetio je da ga je V. nekim predmetom udario u glavu, a nije vidio koji je to predmet, a smatra da se radilo o boci koja se koliko se sjeća nije slomila. Potom je nekih tri do četiri puta izudarao V. u predjelu glave, a misli da ga je poslije tih udaraca V. uhvatio i da su zajedno pali na patos, a ne zna da li je u tom momentu slomljena boca kojom ga je V. predhodno udario. </span>
</p>
<p class="p5"></p>
<p class="p5">
<span>	U završnoj riječi okrivljeni je istakao: da  nije kriv za krivično djelo koje mu se stavlja na teret, braneći se od oštećenog, istog je možda par puta udario pesnicom i to tek nakon što je oštećeni njega udario glavom, da nije tačno da je oštećenog   udarao pivskom bocom, niti nekim drugim predmetom, tražio je da ga sud oslobodi od optužbe, a za slučaj da sud nadje da je kriv da ga što blaže kazni i da cijeni sve olakšavajuće okolnosti na njegovoj strani.</span>
</p>
<p class="p10">
<span>	</span>
</p>
<p class="p5">
<span>	Radi utvrdjivanja odlučnih činjenica i donošenja pravilne i zakonite odluke sud je izveo sledeće dokaze: saslušao oštećenog V.B.u svojstvu svjedoka  i svjedoke V.S.i T.O., pročitao medicinsku  dokumentaciju na ime oštećenog  V.B., ljekarski izvještaj Hitne službe  Doma  Zdravlja u Mojkovcu br. protokola 886 od 07.02.2009. godine, pročitao nalaz i mišljenje vještaka dr S.M. sa zapisnika pred istražnim sudijom ovog  suda Kri. br.108/09 od  11. 03. 2009 godine, pročitao pojašnjenje istog  vještaka sa  glavnog  pretresa od  03.09.2009 godine, saslušao vještaka  medicinske  struke dr  S.M. sa glavnog pretresa od  03.06.2010.  godine i od 08.09.2010. godine, izvršio uvid u izvod iz KE na ime okrivljenog. Drugih predloga za dopunu dokaznog postupka nije bilo. </span>
</p>
<p class="p1">
<span> </span>
</p>
<p class="p5">
<span>	Cijeneći odbranu okrivljenog dokaze pojedinačno i u medjusobnoj vezi, a shodno čl. 360 st. 2 Zakonika o krivičnom postupku, sud je utvrdio činjenično stanje i na osnovu istog zaključio da je okrivljeni izvršio krivično djelo laka tjelesna povreda iz čl. 152 st. 1 Krivičnog zakonika, za koje je kriv i odgovoran.</span>
</p>
<p class="p5"></p>
<p class="p5">
<span>	Navode iz odbrane okrivljenog B.S.  da nije nanio povrede pivskom flašom oštećenom V.B., već da je istom nanio povrede stisnutom pesnicom u predjelu jagodične kosti i čela, a  da je oštećeni zadobio povrede u vidu nagnječno - razderne rane dimenzija 35 x 1 mm i udarom glavom o rajf koji je okrivljeni  držao  na glavi, sud je u potpunosti prihvatio, jer su ovi navodi potvrdjeni izvedenim dokazima u toku postupka, s tim što sud nije prihvatio navode iz odbrane okrivljenog da je kritičnog dogadjaja oštećeni njega udario flašom, odnosno nekim drugim predmetom u glavu, kao i navode iz odbrane okrivljenog da je kritičnog dogadjaja postupao u nužnoj odbrani i iste je cijenio kao pokušaj okrivljenog da olakša svoj krivično pravni položaj.  </span>
</p>
<p class="p5"></p>
<p class="p5">
<span>	Iz iskaza oštećenog V.B.datog u toku istražnog postupka proizilazi da je kritičnog dogadjaja bio u Ugostitesljom objektu ''Walker'' koji drži u zakup i da je oko 22,00 časa u lokal ušao B.S. u vidno pijanom stanju, kojeg je poznavao iz vidjenja i koji je po ulasku počeo da galami, viče i diže tri prsta. Pokušao je da ga upozori da prekine sa takvim ponašanjem, a B. mu je prvo opsovao majku, potom ga odgurnuo, nakon čega je dohvatio jednu pivsku staklenu flašu i udario ga jednom po glavi u predjelu čela, nanoseći mu pri tom posjekotinu dužine 4 cm. Od ovog udarca on je pao, izgubio svijest, pa kada je došao k sebi, osjetio je da ga je B. jedanput udario nogom obuvenom u cipelu u predjelu glave, tačnije u predjelu lijevog obraza. B. je potom istrčao iz lokala a on je pošao u Hitnu pomoć, radi ukazivanja ljekarske pomoći. Na glavnom pretresu od 27.05.2009. godine dodao je da nije tačno da je okrivljenog udario glavom u predjelu njegove glave, već je njega okrivljeni udario pivskom flašom u predjelu glave, pa je on tom prilikom zadobio povredu. Na glavnom pretresu od 02.07.2010. godine dodao je da je B. po ulasku u lokal sjeo za šank, naručio pivo, a zatim je od muzičara tražio da mu pjevaju pjesmu ''Srpkinja je mene majka rodila''. Iza stola za kojim je on sjedio nije vidio B., pa je došla konobarica do njega i pitala ga ''šta će mo'', objašnjavajući mu da B. traži pjesme mimo programa koji je bio dozvoljen u lokalu. Konobarica se vratila ka šanku, potom je muzici dao znak da naprave pauzu i prekinu sa izvodjenjem programa. On je ustao iza stola i pošao ka šanku gdje je zatekao B. kako sjedi sam za šankom i pije pivo. Istom je potom objasnio da se u lokalu ne mogu izvoditi pjesme koje je on tražio držeći ruke u džepovima, a B. je na to reagovao na način što ga je odgurnuo, s tim što ga nije pomjerio s mjesta na kom je stajao, uzeo u ruku pivsku flašu iz koje je pio pivo i udario ga istom flašom po glavim, od kojeg udarca se onesvijestio i ne zna šta se dešavalo. Poznavao je B. oca, koji je bio konobar u Hotelu, a B. je poznavao iz vodjenja, s tim što se sa istim nije pozdravljao, jer živi u N. i slučajno je držao lokal u Mojkovcu u zakup. Kritičnog dogadjaja s B. se nije gurao, niti je udarao od šank, moguće, kada je pao da je zakačio od odzidani volat, a nije ni udarao svojom glavom od B.evu glavu. Sjeća se da je B. imao na glavi rajf kritične večeri i dužu kosu. Kada je prišao B. da mu objasni da se ne mogu puštati pjesme koje je on naručivao, djelovalo mu je da je isti pijan. Na šanku je bilo čaša u momentu kada je prišao do B., s tim što nije primijetio da pored B.eve ruke ima neka čaša od viskija ili slično. Flaša kojom ga je udario B., pogodila ga je u gornjem dijelu čela od sredine na početku kosmatog dijela glave, a misli da je bio dosta jak taj udarac jer je on izgubio svijest i pao na patos. Ne sjeća se da li je svijest izgubio u momentu kada ga je pogodila flaša ili u momentu kada je pao na patos. B. je prišao ne da  bi se sa istim svadjao ili tukao, već da mu pojasni da se pjesme koje je on tražio ne mogu pjevati u lokalu. Pored šanka su postojala kabla koja su vodila ka zvučniku koji se nalazio na stalku pored samog šanka. Na patosu od lokala pored šanka bilo je dosta stakla od polomljenih čaša, koje je predhodno konobarica spustila na šank. Navode iz iskaza oštećenog da ga je kritičnog dogadjaja okrivljeni udario pivskom flašom u predjelu glave i to u predjelu gornjeg dijela čela po sredini, na početku kosmatog dijela glave, od kog udarca je on izgubio svijest i pao na patos, kao i navode da je okrivljeni kritičnog dogadjaja pio pivo,  da se sa B. nije gurao, niti udario od šank, da svojom glavom nije udario u B. glavu, da ga je okrivljeni nakon što se osvijestio udario nogom obuvenom u cipelu u predjelu glave - lijevog obraza, sud nije prihvatio i iste je cijenio kao pokušaj oštećenog da oteža krivično pravni položaj okrivljenog, a ovakvi njegovi navodi su istovremeno u suprotnosti sa navodima iz odbrane okrivljenog, koje navode je sud o ovom dijelu kritičnog dogadjaja u potpunosti prihvatio, kao i sa navodima iz iskaza svjedoka  T.O.i V.S.i sa nalazom vještaka medicinske struke. Ostale navode iz iskaza ovog svjedoka sud je prihvatio.  </span>
</p>
<p class="p5"></p>
<p class="p5">
<span>	Iz iskaza svjedoka V.S.datog u toku istražnog postupka proizilazi da je on kritičnog dogadjaja u lokalu ''Walker'' izvodio umjetnički program, a u lokal je oko 22,00 časa došao gost B.S. u pijanom stanju i tražio da mu svira srpske pjesme. On je B. objasnio da ne svira ni srpske ni crnogorske pjesme i da se obrati vlasniku V.B.. B. je u tom momentu počeo da psuje gazdu lokala V., pa je potom V. prišao B., oni su počeli da se raspravljaju i medjusobno guraju, a on dalje nije obraćao pažnju na njih jer je uzeo instrumente, da bi ih sklonio ako dodje do eventualne tuče. Nakon ovoga primijetio je da je V. krvav i da mu toči krv sa čela. V. u tom momentu nije bio na podu i on nije vidio ko je V. i na koji način nanio tu povredu. B. je uz psovke izašao iz lokala, a V. je pozvao policiju i otišao u Hitnu pomoć. Na glavnom pretresu od 17.09.2009. godine dodao je da nije vidio kada su se pogurali okrivljeni i oštećeni, jer je bio zauzet oko skupljanja instrumenata, a potom je vidio da je V. krvav u predjelu glave, s tim što nije vidio na koji način je V. zadobio povredu. V. i B. su bili iza šanka, te se ne sjeća da li je bila polomljena neka flaša jer na to nije obraćao pažnju. Na glavnom pretresu od 01.04.2010. godine dodao je da, dok je on pratio V. i B.a isti su se ''na prolazu'' raspravljali oko pjesme i gurali rukama i nogama u predjelu ramena i prsiju i tom prilikom oni se nijesu udarali i niko od njih nije bio oboren. Koliko se sjeća V. povreda je bila negdje u kosi i to sa strane i iz povrede mu je tekla krv, a na licu V. nije vidio druge povrede. Druge povrede kod V. nije primijetio ni sledećih dana kada je svirao u lokalu. B. je odmah posle dogadjaja izašao iz lokala, a V. je išao po lokalu od stola do stola, zvao policiju i njih dvojica nijesu o ovom dogadjaju pričali, jer je on angažovan samo da pjeva u lokalu, a ne da radi kao obezbedjenje. Nije obratio pažnju da li B. ima povreda, jer je isti odmah posle tuče izašao iz lokala. Kritične večeri je B. došao u lokalu, stao za šank, naručio i pio piće, a potom je došao kod muzičara i tražio da mu sviraju pjesmu ''Srpkinja je mene majka rodila'', pa je on B.a uputio kod gazde da se njemu obrati. Koliko se sjeća B. je kritične večeri imao nešto dužu kosu i ne zna da li je B. imao rajf u kosi, a B.a je sretao prije ovog dogadjaja sa rajfom u kosi. Dodao je, da u momentu kada je B., od muzičara naručivao pjesme, isti nije imao ništa u rukama, a takodje u rukama B.a i V. nije vidio nikakav predmet, dok su se raspravljali i potiskivali. Ne sjeća se šta je B. pio kritične večeri, a poznato mu je da je gazda lokala V. bio u pijanom stanju, jer je sjedio sto do muzike i cijelo vrijeme je pio. Iskaz ovog svjedoka sud je u potpunosti prihvatio, kao jasan, logičan i uvjerljiv, ničim doveden u sumnju, nesračunat na otežavanje ili pak olakšavanje krivično pravnog položaja okrivljenog. </span>
</p>
<p class="p5"></p>
<p class="p5">
<span>	Iz iskaza svjedokinje T.O.datog u toku istražnog postupka proizilazi da je kritičnog dogadjaja radila kao šankerica u lokalu ''Walker''. Oko 22,00 časa u lokal je u vidno pijanom stanju ušao B.S., koga je od ranije poznavala, zatražio je piće, a od pjevača V.S.tražio je da mu pjeva neke srpske pjesme. Kada je pjevač kazao da to ne pjeva, počeo je da galami, psuje i upućuje pogrdne riječi na račun gazde V.B.. Kada je to čuo V., prišao je do B.a i tražio od njega da prestane sa galamom i njih dvojica su se u tom momentu počeli medjusobno gurati. Pošto je ona bila u šanku iza jednog stuba nije primijetila trenutak kada je navodno B. udario pivskom flašom V. po glavi, ali je vidjela da je čelo V. bilo krvavo, on je bio na podu, a oko njega je bilo slomljenog stakla. U sledećem trenutku primijetila je kako B. stisnutim pesnicama i nogama obuvenim u patike udara više puta V. u predjelu glave. Potom su Ž.P.i još neki gosti razdvojili B.a o V. i sproveli ga do ulaznih vrata. B. se opet vratio do šanka, tražeći da mu se vrati novac za piće koje je popio neprestalno psujući V., uzeo je svojih 50,00 € sa šanka i izašao iz lokala, predhodno prevrćući dva stola, za kojima je ranije sjedio V. sa svojim prijateljima. Ona je V.u pomogla da ustane i da dodje k sebi. V. je potom pozvao policiju i otišao u bolnicu. Na glavnom pretresu od 01.04.2010. godine  dodala je da je pratila dio kritičnog dogadjaja, ne dogadjaj u cjelini i da nije primijetila da je V. udaren pivskom flašom od strane B.a, a da to nije tvrdila ni u toku istražnog postupka, s tim što je na podu ostalo slomljenog stakla, nakon što su se njih dvojica razdvojili. Dok su bili na patosu, V. i B. su se tukli i medjusobno udarali rukama i nogama, B. je bio u gornjem, a V. u Donjem položaju, to je bio neki ležeći - polusjedeći položaj i u tom položaju su se tukli dok ih gosti lokala nijesu razdvojili. Svega se ne sjeća zbog šoka koji je kritičnog dogadja pretrpljela. U V.evim rukama nije primijetila ništa od predmeta. Nije vidjela da je B. udario V. flašom, niti da je u ruku uzimao flašu dok je trajao ovaj obračun, a polomljeno staklo po podu bilo je porijeklom i od čaša i od flaša. Pošto se tuča izmedju njih dešavala pored samog šanka na kom su bile čaše i flaše, predpostavlja da su one popadale u toku tuče sa šanka. B.a i V. su razdvojili P.Ž. i Z .A.. Ne sjeća se dužine kose B.a kritične večeri, a poznato joj je da je B. imao rajf u kosi. Kod B.a nije primijetila povrede, a V. je imao povredu na licu u predjelu jagodice iz koje povrede mu je točala krv. Dodala je da je kritične večeri B. naručio kolu i viski i dok su se V. i B. obračunavali u njihovim rukama nije bilo predmeta. B. nije imao predmete u rukama ni u momentu kada je V. prišao da naruči pjesmu, a kod V. takodje nije vidjela da je donio neki predmet u momentu kada je prišao da se raspravlja s B.em oko pjesme. Sjeća se da je u početnoj fazi rasprave V. zapeo za jedan kabal od zvučnika i potom pao, pri čemu je glavom udario u jedan odzidani dio od šanka. Ne sjeća se kako je V. ustao, da li ga je B. povukao da ustane ili on sam, a poznato joj je da je V. nakon što se vratio iz Doma zdravlja i iz policije pričao da se u predjelu glave, tačnije kose povrijedio udarajući u istureni zid od cigala. Nakon pada kod V. se primjećivala krv u kosi iznad uha i to je bilo vidno iz razloga što V. ima sijedu kosu. Na šanku je bilo dosta flaša i čaša, opranih i neopranih i sigurna je da je staklo po podu poticalo od flaša i čaša koje su B. i V. oborili prilikom guranja, jer su isti oborili i zvučnik koji je stajao na ivici šanka. Navode iz iskaza ove svjedokinje da je okrivljeni oštećenog više puta udario nogom obuvenom u patiku u predjelu glave dok su njih dvojica bili na podu, sud nije prihvatio i iste je cijenio kao pokušaj svjedokinje da oteža krivično pravni položaj okrivljenog, jer su ovi njeni navodi u suprotnosti sa medicinskom dokumentacijom izdatom na ime oštećenog i s njom u vezi, nalazom i mišljenjem vještaka medicinske struke dr S.M., dok je ostale navode iz iskaza svjedokinje sud u potpunosti prihvatio kao jasne, logične i uvjerljive, nesračunate na otežavanje ili pak olakšavanje krivično pravnog položaja okrivljenog, a u bitnom potvrdjen navodima iz odbrane okrivljenog.   </span>
</p>
<p class="p5"></p>
<p class="p5">
<span>	Naime, u medicinskoj dokumentaciji za oštećenog, na osnovu koje je dao nalaz i mišljenje vještak dr S.M.sadržan je ljekarski izvještaj  Hitne službe Doma zdravlja u Mojkovcu od 07.02.2009. godine, sačinjen nakon pregleda oštećenog u Domu zdravlja zbog povreda zadobijenih u tuči.  Po vještaku kliničkim pregledom spolja na tijelu su bile  vidljive povrede: nagnječno razderna  rana  veličine  35 x 1 mm u čeonom  dijelu glave,  otok i krvni podliv u lijevoj jagodičnoj regiji dimenzija 7 x 5 cm, otok i krvni  podliv u predjelu čela dimenzija 3 x 3 cm. Navedene povrede kako pojedinačno tako i  zbirno spadaju u laku tjelesnu povredcu, što se tiče mehanizma povredjivanja povreda, vjerovatno su nastale udarcem tupotvrdim predmetom u predjelu glave,  a mogle su nastati od udarca pivskom flašom, a  takodje i od udarca stisnutom pesnicom. Pojašnjavajući nalaz na glavnom pretresu od 03.09.2009. godine, vještak je dodao da je oštećni prilikom povredjivanja zadobio  tri odvojene povrede na glavi i to: nagnječinu razdernu ranu u čeono temeljenoj regiji desno, dimenzija 35 x 1 mm, otok i krvni podliv u jagodičnoj regiji leve polovine ica, dimenzija 7 x 5 cm i otok i krvni podliv u predelu čela dimeznija 3 x 3 cm. S obzirom na dimenzije  nagnječno razderne rane u čeono temeljnoj regiji koja je  širine 1 mm, moguće je i velika verovatnoća da je ona nastala na način kako je opisao okrivljeni od "rajfa za kosu" prilikom kontakta glava okrivljenog i oštećenog, jer da je navedena povreda nastala od udarca pivskom flašom, navedena rana bi bila drugih dimenzija i drugog oblika - bila bi  prskotina poglavine, nepravilnih ivica  praćena otokom poglavine i krvnim podlivom poglavine, u odnosu na ostale dvije povrede manifestovane u obliku otoka i krvnog podliva u predjelu čela i lica velika je verovatnoća da su nastale od udarca stisnutom pesnicom, ali se ne može isključiti da nijesu mnogle nastati od udarca pivskom flašom ali slabijeg intenziteta. Vještak je isključio mogućnost da su povrede u predjelu lica i čela mogle nastati od jakog udarca pivskom flašom kako je tvrdio oštećeni,  jer bi u tom slučaju povrede bile veće, a da je oštećeni zadobio udarac pivskom flašom od čije siline je pao, povrede na licu bi bile izraženije i bile bi praćene eventualno nagnječno - razdernom ranom većim krvnim podlivom, a eventualno bi došlo do oštećenja koštanih struktura lica. Pojašnjavajući nalaz na glavnom pretresu od 03.06.2010. godine vještak je istakao da imajući u vidu svoj nalaz iz istražnog postupka i dopunu nalaza sa glavnog pretresa od 03.09.2009. godine, navode iz iskaza svjedokinje T.O.i V.S., kao i navode iz odbrane okrivljenog i iskaza oštećenog, da se sa sigurnošću može izjasniti da je povreda kod oštećenog izražena u vidu nagnječno - razderne rane u čeono tjemenoj regiji sa desne strane dimenzija 35 x 1 mm, nastala od udarca glavom u glavu na kojoj je bio metalni rajf. U odnosu na ostale dvije povrede vještak je ostao pri nalazu sa glavnog pretresa od 03.09.2009. godine, da je vrlo mala vjerovatnoća da su ove povrede mogle biti nanijete udarcem pivskom flašom u predjelu glave, iz razloga što su povrede izražene u vidu blagog otoka i krvnog podliva, pa po vještaku da je okrivljeni udaren pivskom flašom u predjelu lica i čela povrede na licu i čelu bile bi značajnije, vejrovatno praćene i oštećenjem koštanih struktura, što je u konkretnom slučaju izostalo. Po vještaku najveća vjerovatnoća da su ove dvije povrede nastale na način kako je prestavio okrivljeni i svjedoci od udaraca pesnicom, a eventualno neka od njih i prilikom pada i udara licem i čelom od tupo tvrdu podlogu i predmet. S obzirom da su obje povrede u vidu blažeg otoka i krvnog podliva vještak je isključio mogućnost da su one nastale od udarca nogom obuvenom u obuću u navedeni dio tijela, jer iste bi bile izraženije i teže. Po vještaku da je okrivljeni gadjan i pogodjen u glavu pivskom flašom od kog udarca bi pao na pod, isti bi tom prilikom mogao zadobiti povrede, a ne u obimu i na više različitih mjesta glave, a povreda od pivske flaše koja bi oborila oštećenog bila bi mnogo teža i morala bi biti praćena makar blagim oštećenjem koštane strukture, kratkim gubitkom svijesti i značajnijim promjenema na mekim tkivima - koži glave na mjestu kontakta boce i glave. Jak udarac izbačenom pivskom flašom u glavu morao bi biti praćen prekidom kontinuiteta kože - prskotinom kože, koja nije dijagnostikovana na pregledu oštećenog u Hitnoj službi. Prihvatajući u potpunosti navode iz iskaza okrivljenog u pogledu činjenica da ga je oštećeni udario  glavom u kosmati dio glave na kojoj je bio rajf i da je on potom oštećenog izudarao pesnicama, sud je prihvatio pojašnjenje nalaza vještaka medicinske struke sa glavnog pretresa od 03.09.2009. godine, kao realno i objektivno, dato po osnovu činjenica konstatovanih u medicinskoj dokumentaciji izdatoj na ime oštećenog, po osnovu navoda iz iskaza okrivljenog i svjedokinje Turković Olivere, po pravilima struke i nauke, a potvrdjeno ostalim izvedenim dokazima. </span>
</p>
<p class="p5"></p>
<p class="p5">
<span>	Zapažanja suda sa glavnog pretresa u pogledu očigledne činjenice da je oštećeni V. znatno visočiji od okrivljenog B.a i to preko 15 cm, potvrdjuju navode iz odbrane okrivljenog da ga je kritičnog dogadjaja oštećeni V. udario svojom glavom u kosmati dio njegove glave na kojoj je bio metalni rajf i to u trenutku kada je okrivljeni savio glavu, jer u suprotnom da je okrivljeni svojom glavom udario oštećenog u glavu, zbog visinske razlike metalni rajf iz kose okrivljenog ne bi mogao nanijeti povredu oštećenom u čeonoj regiji glave, već bi po ocjeni suda ta povreda od metalnog rajfa na glavi oštećenog bila znatno niže i to eventualno u donjem dijelu glave oštećenog. Sa navedenih razloga imajući u vidu pojašnjenje nalaza vještaka medicinske struke, sud nije prihvatio činjenični opis iz optužnog predloga da je okrivljeni oštećenom kritičnog dogadjaja nanio povredu u vidu nagnječno razderne rane dimenzija 35 x 1 mm u čeonoj regiji glave, već je po ocjeni suda ova povreda posledica ponašanja oštećenog, koji je svojom glavom udario okrivljenog u glavu na kojoj je bio metalni rajf i isti je tom prilikom zadobio ovu povredu.   </span>
</p>
<p class="p5"></p>
<p class="p5">
<span>	Sud nije prihvatio navode iz odbrane okrivljenog da se on kritičnog dogadjaja branio od napada oštećenog, odnosno da je postupao u nužnoj odbrani, jer iz iskaza svjedoka T. i V. proizilazi da je okrivljeni koji je bio u alkoholisanom stanju, ljut zbog neispunjene muzičke želje, počeo da vrijedja i psuje gazdu lokala, pa kad mu je oštećeni V., ujedno i gazda lokala prišao, započeo da istog hvata za ruke i gura, odnosno da se sa istim fizički obračunava, pa bez obzira na činjenicu da je u početnoj fazi kritičnog dogadjaja oštećeni V. glavom udario okrivljenog B.a u njegovu glavu, po ocjeni suda u konkretnom slučaju napadač je bio okrivljeni B.S..  </span>
</p>
<p class="p5"></p>
<p class="p5">
<span>	Prihvatajući navode iz odbrane okrivljenog da je on kritičnog dogadjaja oštećenog izudarao pesnicama u predjelu glave i to nakon što je oštećeni glavom udario u glavu okrivljenog, na kojoj se nalazio metalni rajf  kao i pojašnjenje nalaza vještaka medicinske struke, sud nije prihvatio činjenični opis iz dispozitiva optužnog predloga da je okrivljeni, oštećenom kritičnog dogadjaja povrede nanio gadjajući ga i pogadjajući ga pivskom flašom - sredstvom podobnim da tijelo povrijedi i zdravlje teško naruši, odnosno pravnu kvalifikaciju ODT-a da je okrivljeni izvršio krivično djelo laka tjelesna povreda iz čl. 152 st. 2 u vezi st. 1 Krivičnog zakonika.</span>
</p>
<p class="p5"></p>
<p class="p1">
<span>Iz izvedenih dokaza u toku postupka, kao i iz navoda odbrane okrivljenog sud je utvrdio činjenično stanje da je okrivljeni dana  07.02.2009. godine oko 22, 00 h u ugostiteljskom objektu ''Walker'' u  ul. M.D. u Mojkovcu, lako tjelesno povrijedio oštećenog V.B., na način što je nakon što ga je oštećeni V.B.udario glavom u predjelu kosmatog dijela glave, na kojoj je bio metalni rajf i kojom prilikom je oštećeni zadobio povredu u vidu nagnječno - razderne rane dimenzija  35 x 1 mm u čeonoj regiji glave, oštećenog izudarao stisnutim pesnicama u predjelu glave od kojih udaraca je oštećenom nanio povrede u vidu otoka i krvnog podliva u predjelu lijeve jagodične regije dimenzija 7 x 5 cm i otoka i krvnog podliva u predjelu čela dimenzija 3 x 3 cm.</span>
</p>
<p class="p1"></p>
<p class="p1">
<span>Postupajući na opisani način okrivljeni je ovakvim svojim ponašanjem ostvario obilježje krivičnog djela laka tjelesna povreda iz čl. 152 st. 1 Krivičnog zakonika za koje je kriv i odgovoran, pri čemu je okrivljeni bio svjestan da udarajući pesnicama oštećenog u predjelu glave istom može nanijeti povrede pa je na to pristao, te je krivično djelo izvršio s umišljajem.</span>
</p>
<p class="p1"></p>
<p class="p1">
<span>Zbog činjenice da se oštećeni pridružio krivičnom gonjenju protiv okrivljenog sud je stanovišta da u ovom predmetu postoji zahtjev ovlašćenog tužioca za gonjenje okrivljenog zbog krivičnog djela laka tjelesna povreda iz čl. 152 st 1 Krivičnog zakonika.</span>
</p>
<p class="p5"></p>
<p class="p5">
<span>	Odlučujući u pogledu vrste i visine kazne cijeneći sve okolnosti iz čl. 42 Krivičnog zakonika, sud je na strani optuženog kao olakšavajuće okolnosti našao da se radi o mladjem neosudjivanom licu, oženjenom, ocu jednog djeteta, u obavezi izdržavanja istog, koji se u toku postupka korektno držao, pa u odsustvu otežavajućih okolnosti sud je okrivljenog osudio na plaćanje novčane kazne u iznosu od 600,00 € smatrajući da će se izrečenom novčanom kaznom u navedenom iznosu ostvariti svrha kažnjavanja i dovoljno uticati na okrivljenog da ubuduće ne vrši ova i slična krivična djela, kao i da će izrečena novčana kazna uticati na ostale potencijalne izvršioce da ne vrši krivična djela, te da će se na ovaj način ostvariti svrha izricanja krivičnih sankcija iz čl. 32 Krivičnog zakonika. </span>
</p>
<p class="p5"></p>
<p class="p5">
<span>	Shodno čl. 199 st. 2 Zakonika o kivičnom postupku, odlučeno je da okrivljeni plati sudu na ime paušala iznos od 50,00 €, imajući u vidu složenost i trajanje krivičnog postupka, te imovinske prilike okrivljenog. </span>
</p>
<p class="p5"></p>
<p class="p5">
<span>	Shodno čl. 202 Zakonika o krivičnom postupku, sud je obavezao okrivljenog na plaćanje troškova postupka u iznosu od 143,00 €, koji troškovi se odnose na troškove vještačenja po vještaku medicinske struke dr Stijović Milivoju.</span>
</p>
<p class="p1"></p>
<p class="p1">
<span>Shodno čl. 212 Zakonika o krivičnom postupku sud je oštećenog V.B. uputio na parnični postupak radi ostvarivanja imovinsko pravnog zahtjeva.</span>
</p>
<p class="p5">
<span>	</span>
</p>
<p class="p5">
<span>	Iz iznijetih razloga shodno čl. 364 Zakonika o krivičnom postupku odlučeno je kao u izreci presude.</span>
</p>
<p class="p5"></p>
<p class="p5"></p>
<p class="p6">
<span>OSNOVNI SUD U BIJELOM POLJU</span>
</p>
<p class="p6">
<span>Dana  15.09.2010. godine</span>
</p>
<p class="p5"></p>
<p class="p5">
<span>ZAPISNIČAR,								    S U D I J A</span>
</p>
<p class="p5">
<span>Sonja Marković, s.r.				          		   Dragan Mrdak, s.r.</span>
</p>
<p class="p5"></p>
<p class="p5"></p>
<p class="p11"></p>


</body>