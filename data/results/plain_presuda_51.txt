**K.br.34/11**  

######

U IME NARODA

  

          Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane u krivičnom predmetu protiv optuženog R. M. iz Kolašia zbog krivičnog djela   kradja iz čl. 239.st.1. Krivičnog zakonika, po optužnom predlogu ODT iz Kolašina Kt.br.20/11 od 19.05.2011. godine, nakon održanog glavnog javnog pretresa dana 20.06.2011. godine u prisustvu ODT iz Kolašina i optuženog R. M., donio je i javno objavio,-  

  

##

P R E S U D U

  

          **Optuženi:**  

  

**           R. M.**, od oca M. i majke D. rodj.A., rodjen 1972 godine u
Kolašinu, stalno nastanjen u Kolašinu – G.P., državljanin CG, nezaposlen,
pismen, završio srednju školu, oženjen, otac 3 djece, vojsku služio lošeg
imovnog stanja, osudjivan.  

  

**K r i v   j e:**  

  

          **Zato što je:**  

  

          U oktobru 2010 godine, u mjestu Barutana – Opština Kolašin tudju pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist na način što je iz mjesta “Grčko selo” oduzeo dvije cistijerne zapremine 2,500 l i 3,500 l vlasništvo R. D., vrijednosti 1.950,00 €,  

  



* 

čime je počinio krivično djelo kradja iz čl.239.st.1. Krivičnog zakonika.



  

  

          Pa mu sud primjenom citirane zakonske odredbe te čl.52,53 i 54 Krivičnog zakonika i čl.364 ZKP-a, i z r i č e,-  

  

##

USLOVNU OSUDU

  

          Kojom okrivljenom utvrdjuje kaznu zatvora u trajanju od 30 (tredeset) dana i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počini novo krivično djelo.  

          Obavezuje se okrivljeni R. M. da na ime imovinsko-pravnog zahtjeva oštećenom R. D. plati iznos od 1.950,00 €ura, u roku od 15 dana po pravosnažnosti ove presude pod prijetnjom prinudnog izvršenja.  

  

          Obavezuje se okrivljeni na plaćanje troškova krivičnog postupka u iznosu od 49,50 € te plaćanje  sudskog paušala u  iznosu od 30,00 €ura, koji će platiti uplatom na žiro-račun br. 832-196-94 koji se vodi na ime Osnovnog suda Kolašin, a u roku od 15 dana od dana pravosnažnosti ove presude.  

##

O b r a z l o ž e nj e

  

          Optužnim predlogom ODT Kolašin Kt.br. 20/11 od 19.05.2011. godine stavljeno je na teret okrivljenom R. M. iz Kolašina da je počinio krivično djelo kradja iz čl.239.st.1. Krivičnog zakonika.  ODT iz Kolašina Grujić Vojislav do okončanja glavnog pretresa ostao je pri optužnom predlogu u završnoj riječi predlažući da sud optuženog oglasi krivim i osudi po zakonu.  

          Okrivljeni R. M. u svojoj odbrani na glavnom pretresu održanom 20.06.2011. godine priznao je izvršenje krivičnog djela stavljeno mu na teret navodeći  da je u oktobru 2010 godine u mjestu Barutana – Opština Kolašin oduzeo dvije metalne cistijerne zapremine 2,500 i 3,500 l. Da u tom trenutku nije znao da postoji vlasnik tih cistijerni jer u protivnom iste nebi uzeo, te da je tek kasnije saznao da su cistijerne vlasništvo R. Dr. iz Trebaljeva, iz kojih navoda ističe iskreno kajanje i žaljenje što se sve odigralo na opisani način. Nadalje je naveo da je te cistijerne i još neko staro željezo prodao na otpadu u Podgorici za cijenu od 800,00 €ura. U završnoj riječi je istakao još jednom iskreno žaljenje i kajanje za počinjeno djelo uz obećanje da se to ubuduće neće ponoviti.  

          Obzirom da je okrivljeni u potpunosti priznao izvršenje krivičnog djela koje mu je stavljeno na teret optužnim predlogom ODT Kolašin, a kako nije bilo razloga da sud posumnja u istinitost takvog priznanja, to je shodno čl. 454.st.2. ZKP-a donešeno rešenje da se ne provode dokazi predloženi od strane ODT-a sem onih od kojih zavisi vrsta i mjera krivične sankcije za krivično djelo u pitanju, pa je tako sud izvršio uvid u izvod iz kaznene evidencije  na ime R. M. izdat od Uprave policije – Ispostave Kolašin od 17.03.2011. godine , pročitao iskaz oštećenog R.D. iz Kolašina i nalaz i mišljenje vještaka finansiske struke od 5.05.2011.godine.  

          Na osnovu naprijed navedenog a imajući u vidu iskaz oštećenog R. D. koji se pridružio krivičnom gonjenju protiv okrivljenog i postavio imovinsko-pravni zahtjev u iznosu kako je to opredjelio vještak finansiske struke, a pri činjenici da je vještak finansiske struke opredjelio štetu na iznos od 1.950,00 €ura, te pri činjenici potpunog priznanja krivičnog djela od strane okrivljenog,  sud je stao na stanovište da je R. M. počinio krivično djelo kradje iz čl. 239.st.1. Krivičnog zakonika i to sa umišljajem kao oblikom vinosti, a čime je ostvario sve elemente bića krivičnog djela u pitanju, zbog čega ga je sud oglasio krivim i krivično-pravno odgovornim.  

          Odlučujući o krivičnoj sankciji sud je cijenio sve okolnosti koje utiču na njeno pravilno odmjeravanje a tiču se okrivljenog i krivičnog djela koje mu je stavljeno na teret, pa je tako sud od olakšavajućih okolnosti uzeo u obzir činjenicu da je okrivljeni priznao izvršenje krivičnog djela koje mu se stavlja na teret i da je porodičan čovjek te otac troje djece, dok raniju osudjivanost okrivljenog sud nije uzeo kao otežavajuću okolnost sa razloga što je od ranije osudjivanosti prošao period od 9 godina.  

          Imajući u vidu navedeno sud je našao da stoje uslovi za izricanje uslovne osude smatrajući da će se sa zaprijećenom kaznom zatvora u trajanju od trideset dana dovoljno uticati na okrivljenog da ubuduće ne vrši krivična djela, a da je uslovljeni period od jedne godine dovoljno dug u cilju provjere okrivljenog, te da će se izrečenom uslovnom osudom postići svrha generalne i  specijalne prevencije.  

          Shodno čl. 199 i 202 ZKP-a okrivljeni R. M. obavezan je na plaćanje troškova krivičnog postupka u iznosu od 49,50 €ura a koji troškovi se odnose na nalaz i mišljenje vještaka finansiske struke; te plaćanje sudskog paušala u iznosu od 30,00 €ura, koji iznos je srazmjeran dužini trajanja postupka i imovinskim prilikama okrivljenog, a koje troškove je isti izazvao izvršenjem krivičnog djela.  

          Shodno čl.212.st.2. ZKP-a sud je obavezao na plaćanje imovinsko-pravnog zahtjeva oštećenom R. D. u iznosu od 1.950,00 €ura, a obzirom na činjenicu da je taj iznos štete utvrdjen nalazom i mišljenjem vještaka finansiske struke R. P..  

          Na osnovu naprijed navedenog, a primjenom citiranih zakonskih odredbi, odlučeno je kao u izreci presude.  

  





  

**OSNOVNI SUD U KOLAŠINU,**  

**Dana, 20.06.2011. godine**  

  

  

**Zapisničar,                                                  PREDSJEDNIK
SUDA,**  

**Mrdak Ljiljana s.r.                                            Arsen Popović
s.r.**

  

  

PRAVNA POUKA: Protiv ove presude može se podnijeti žalba u roku od 8. dana od
dana prijema iste, a preko ovog suda Višem sudu u Bijelom Polju.  

  



